Odiseea


Exported from Wikisource on 5 decembrie 2020


Odiseea
de Homer


traducere de George Coșbuc


Cartea I - Telemac
Cartea II - Adunarea Aheilor
Cartea III - În Pilos
Cartea IV - La Menelau
Cartea V - Calipso
Cartea VI - Navsica
Cartea VII - In Palatul lui Alcinou
Cartea VIII - Jocurile la Alcinou
Cartea IX - Polifem
Cartea X - Circe
Cartea XI - În Hades
Cartea XII - Scila și Caribde
Cartea XIII - Ajungerea în Itaca
Cartea XIV - Odiseu la Purcarul Eumeu
Cartea XV
Cartea XVI
Cartea XVII - Venirea lui Odiseu la Palat
Cartea XVIII - Iru
Cartea XIX - Scena cu baia
Cartea XX
Cartea XXI - Jocul cu topoarele
Cartea XXII - Uciderea pețitorilor
Cartea XXIII
Cartea XXIV


Odiseea de Homer
Cartea I Cartea II→


De-acel bărbat cu minte-așa de mare
Ce multă vreme-a rătăcit de cînd
Prădat-a sfîntul Ilion cel tare
Să-mi cînți, o muză, cum văzu umblînd
Și multe țări și-a multor neamuri stare
Și mult răbdă pe mări întinse, vrînd
Să-și scape dulcea viaț-a sa, și iarăși
S-aducă vii în patrie pe tovarăși.
Dar tot nu-i mîntul, oricît de vie
Și vrere-avu și suflet el a pus,
Căci toți pieriră printr-a lor prostie,
Tăind din boi de-ai Soarelui de sus.
Copiii, vai! Iar Soarele-n mînie
Pe toți aceștia-n urmă i-a răpus.
Dintr-astea, muzo, a lui Joe fiică,
Tu spune-ne măcar și-o părticică.
Fugiți acum de-ursitele pierzării,
Toți ceialalți erau la vatra lor,
Scăpați și de război și truda mării.
Pe-acesta singur, cel topit de dor
De-a sa nevastă și pămîntul țării,
Calipso nimfa-n largul ei ponor
Robit îl mai ținea de mult, cu gîndul
Să-l ia bărbat și-n nesfîrșit avîndu-l.
Dar cînd apoi a vremilor rotire
Aduse-un timp ce-i fuse dat hotar
Și toars-a fost de zei și-a lui sosire,
El nici atunci n-a fost fără de-amar
Și-avu și-acasă printre-ai săi mîhnire.
Deci mil-aveau de el toți zeii, dar
Poseidon îl ura cu ură mare
Cît timp fu Odiseu pribeag pe mare.
El chiar acum era plecat departe
În fundul lumii la etiopei,
Al căror neam spre răsărit se-mparte,
Iar alții stau spre-apus. Deci între ei
El stînd își petrecea, luînd și parte
La jertfa lor de tauri și de miei.
Iar zeii ceialalți steteau la sfaturi
Pe-Olimp cu Zevs în largile-i palaturi.
Aci-ntre ei al lumilor părinte
Vorbea acum că-n minte i-a venit
Egist cel bun, pe care mai-nainte
L-a fost ucis Oreste cel vestit.
De-acesta deci el își aduse-aminte
Și-așa-ntre zei acestea le-a vorbit:
„Oh, cum se plîng cei vii pe zei! Și-anume
Că orice rău prin noi s-ar face-n lume!
Dar singuri ei, luîndu-ne la vale,
Prin vina proprie-și pregătesc nevoi.
Așa și-Egist, în contra sortii sale,
Luă nevasta lui Atrid, și-apoi
L-a și ucis, de-abia sosit din cale,
Deși-și știa sfîrșitul trist, căci noi
De mult l-am prevestit. Și chiar Hermia,
Al ceții-alungător, i-a dus solia:
«Să nu cutezi nici regele-a-l ucide
Și nici să-i iai nevasta-n patul tău,
Căci crud Orest va răzbuna pe-Atride
Cînd fi-va-ntors acas-acest flăcău.»
Așa i-a zis, dar nu-i putu deschide
Orbita minte-a lui Egist cel rău,
Deși dorea din tristul pas a-l scoate;
Și-acum Egist plăti deodată toate!”
Răspunse-atunci a Zării-albastră fată:
„Părinte Zevs! Vorbești de-acest mișel;
Dar el luă pe drept amara-i plată
Și-a pururi piar-așa cîți fac ca el!
Eu însă de-Odiseu sînt întristată,
Că-și duce viața-n cel mai jalnic fel,
Lipsit de-ai săi și dat înstrăinării
Pe-un trist ostrov în sterpul larg al mării.
O zînă stă-n palat aici, o fiie
De-a marelui Atlas, care-ntre zei
Adîncurile mării-ntregi le știe
Și poartă-n spate nalții stîlpi, acei
Cari țin pe dînșii-a cerului tărie.
Deci fiica lui îl ține rob al ei
Și-i toarce vorbe dulci, cu zîmbet spuse,
Să-și uite-n veci de țara ce-l născuse.
Iar el dorește-n jalea ce-l doboară
Să vadă-n țara lui un fum măcar
Urcînd de pe colini, și-apoi să moară!
Dar tu, de jalea lui, nici n-ai habar.
Dar nu ți-a fost el drag? Nu-ți dete doară
Pe cîmpul Troiei cel atît de-amar
Destul prinos? Ori nu-ți făcu pe voie?
De ce-l urăști acum, părinte Joe?”
Răspunse-atunci al lumilor părinte:
,,Ce vorbe mari din gură ți-au scăpat,
Copila mea? Pe cel și mai cuminte
Din cîți trăiesc, și-acel care mi-a dat
La Troia-n cîmp atîtea jertfe sfinte,
Pe bunul Odiseu să-l fi uitat?
Eu nu. Dar cel ce zguduie pămîntul
Îi poartă ur-acum, pentru cuvîntul
Că-n larg ponor lipsit-a de vedere
Pe fiu-i Polifem, ciclopul plin
De cea mai multă-ntre ciclopi putere
(Născutul fiu de-o fiic-a lui Forkin,
Pe care-o vru Poseidon de muiere
Și-n peșteri deci îl cunoscu deplin:
Toosa cea ce undei dă galopul).
Și-așa, de cînd el îi orbi ciclopul,
Îi poartă ură, nu ca să-l răpuie,
Ci numai spre-a-l purta pribeag mereu.
Dar noi acum să judecăm de nu e
Vrun chip de-a-ntoarce-acasă pe-Odiseu.
Poseidon deci acum deoparte-și puie
Mînia lui, căci oricît e de zeu,
Nu poate-nvinge-a noastre vreri, pe toate,
Și-a sta-mpotriv-a toți el tot nu poate!”
Atene-atunci așa vorbi cuvîntul:
„Părinte-al nostru, cel ce-a-totu-ntreci
Pe toți! De vrea așa, cum zici, preasfîntul
Acest sobor, pornind atunci să pleci
La Circe dar pe cel grăbit ca vîntul,
Pe Herme-al tău, și s-o vestească deci
Că-i vrere-n cer, adînc nestrămutată,
Să-l lase pe-Odiseu să plece-odată!
Iar eu voi scoborî-ntr-această vreme
În Itaca, s-aprind pe Telemac
Și-n inimă să-i pui curaj să cheme
La sfat pe-ahei; și-apoi pe cei ce-i fac
Atîta jaf și fără de-a se teme,
Tăindu-i boi și oi și ce-au pe plac,
Pe prinți de-acum de scurt să mi-i apuce!
Și-n Pilos și-n Micene mi-l voi duce
Să afle vești ce face-al său părinte
Și-un nume bun să-și facă pe pămînt.”
Așa vorbi, și mîndre-ncălțăminte
Și-a pus sub tălpi, acelea cari îi sînt
Aripi ce-o duc pe-uscat și ape sfinte
Ca dulcea boare-a molcomului vînt.
Luă apoi și lancea ei cumplită,
Cea-n vîrful ei cu-aramă ghintuită
Și care-așterne-n galbănă țărînă
Al multora bărbați cumplit șirag
Cînd intră-n taberi furioasa zînă.
Și-așa deci din Olimp porni cu drag
Și-n Itaca sosind, cu lancea-n mînă,
S-opri la casa lui Ulis, la prag.
Și-a stat aici, schimbată-n chip cu totul,
Părînd la față Mentes Tafiotul.
Văzu prin curte pețitori, pe-afară,
La zarul lor, pe prispă sub păreți,
Pe piei de boi ce înșiși îi tăiară.
Și-argați de-a valma ce-alergînd semeți
Ori vin scoteau cu vadra din cămară,
Ori mesele spălau cu mari bureți
Și-n rînd le potriveau lipite-aproape,
Punînd fripturi pe-ntinsele prosoape.
Pe Mentes îl văzu deci mai-nainte
De toți, frumosul Telemac, ce stînd
Aci-ntre pețitori, mîhnit în minte
De răul lor, avea vedenie-n gînd:
Să ias-așa deodată-al său părinte,
De-oriunde-ar fi, să-mprăștie-nspăimîntînd
Pe-acești mișei, și-n marea sa putere
Stăpîn fiind pe-un tron, stăpîn pe-avere!
Acestea le gîndea acum, cînd dete
Cu ochii de zeiță, și mîhnit
Că stă și-așteaptă-n prag pe sub părete
Atîta timp străinul, s-a grăbit
Și lancea i-o luă, și-n față-i stete
Și-i zise-așa, și-n casă l-a poftit:
„Să stai acum și să mănînci, străine,
Și-apoi să-mi spui: ce griji te-aduc la mine?”
Vorbind așa, plecă. Și-urma străinul.
Și-n mîndra sal-a casei ajungînd,
Îi duse lancea s-o așeze-n scrinul
Frumos lucrat, și-o puse-acolo-n rînd
Cu alte lănci pe cari de slavă plinul
Părinte-al său le-avea pe vremea cînd
Era-ntre vii, și-aici la el acasă.
L-a dus apoi pe-un scaun lîngă masă,
Pe care-ntîi frumos a-ntins covorul
Și și sub stîlpi îi puse-un scăunel.
Și-a tras apoi un scaun și feciorul
Aproape de străin, și sta cu el
Aci-ntr-un colț, departe de soborul
Acelor prinți, ca nu cumva-ntr-un fel
Să-l supere pe oaspe-ori larma gurii,
Sau chiar s-audă de la ei injurii.
În cană de-aur ap-aduse-o fată
Și-n alb lighean ea le-a turnat de sus,
Iar masa lor le-o așternu curată
Cinstita gazdă, care pîne-a pus
Și cîte-avea-n cămara ei bogată.
Fripturi pe disc un crainic le-a adus
Și cupe de-aur; și le da îmboldul,
Mereu venind să toarne vin, eroldul.
În urm-apoi și pețitorii-ntrară
Și-n rînd ședeau pe bănci la locul lor.
Pe mini erolzii apă le turnară,
Iar slugi umpleau ulcior după ulcior
Și fiecărui plină cupă-i dară.
Deci multe roabe-ngrămădeau cu zor
Pe masă pîne-n multe coșulețe,
Și-așa mîncau cu chef ca la ospețe.
Iar după ce-au mîncat, spori nebună
Plăcerea-n ei cu-al relei pofte foc
Și toți strigau, spre-a-și face voie bună,
Să-nceap-acum cu cîntece și joc,
Căci astea pun ospețelor cunună.
Deci duse-o slugă lira de la loc
Lui Femiu-n mîni, vestitul în cîntare
(Ci bietu-aici cînta de silă mare).
Deci Femiu-n coarde-al lirei glas cătîndu-l,
Trăgea spre lir-auzul orișicui.
Dar capu-ncet spre-Atene-atunci plecîndu-l,
Spre-a n-auzi și alții vorba lui,
Își spuse Telemac zeiței gîndul:
„Să nu te superi, oaspe-al meu, că-ți spui.
Acești ce-i vezi, cu pofte-așa-ndrăznețe,
N-au alte griji decît de joc și-ospețe!
Ei, da! Căci bunul unui mort îl pradă!
E putred poate-acum de vînt și ploi,
Ori oasele-i le-mpinge-acum grămadă
Al mării val și-ncolo și-napoi!
Dar dac-ar fi el viu, aici, să-l vadă,
O, cum s-ar mai ruga ăști tineri moi
Să fie mai ușori în tălpi grăbite
Decît bogați în scutece-aurite!
Dar scris i-a fost așa de-amar să moară.
Și-acum de el nici o nădejde nu-i,
Deși cîte-un străin ce mai scoboară
Ne-ndrugă cîte vești de-ntorsul lui.
Ce-i mort e mort, nu vine-a doua oară!
Dar haide-acum, iubite-al meu, să-mi spui
Ce om ești tu? Din care neam anume
Și-al tău oraș cam unde e prin lume?
Și cum te-aduseră vîslași pe tine
Aci-n ostrov? Și ce spuneau că sînt?
Că n-ai venit pe jos la noi, vezi bine!
Și spune drept, te rog, și-acest cuvînt:
Ești nou de tot în Itaca, străine?
Ori oaspe vechi, cum e cu crezămînt,
Că-n casa tatei mulți străini intrară,
Căci și el se-nvîrtea la mulți pe-afară.”
Răspunse-atunci a Zării mîndră fată:
„Eu, deci, voi spune-adevărat, și tot.
Eu Mentes sînt, iar Anhial mi-e tată,
Și-al meu popor e neamul tafiot.
Sosesc de-abia pe marea-ntunecată
Cu mulți ai mei fărtați; și-așa socot,
Să merg de-aici la neamuri de-altă mamă
Și fier să schimb la Temesa pe-aramă,
Iar nava mea e-n locuri liniștite,
La Ritru-n port sub pădurosul Nei.
Și-așa mă laud că ne-om fi, iubite,
Amici prin tați, și-așa de buni ca ei.
Căci dînșii-avură case-mprietinite.
Cinstitul tău bunic. Laert, de vrei,
Te poate-ncredința de-acestea toate.
Dar ce-i cu el acum? Aud, nepoate,
Că-și duce viața cîtă-i e rămasă
Cu-o singură bătrînă roab-acum,
Ce-i pune pîne și-un ulcior pe masă,
Cînd el din vie — Domnu-l știe cum! —
Trudit se-ntoarce pe-noptate-acasă.
Dar eu venii, fiindc-auzii pe drum
Că tată-tău s-a-ntors! S-a-ntors, iubitul!
Dar văd că zeii-i zăbăvesc sositul.
Căci nu e mort! Nu-i mort, ci oareunde
E viu în mare-n vrun ostrov pustiu;
E prins de-un neam sălbatec ce-l ascunde
Și-l țin tîlharii-acolo, dar e viu!
Și-atît cît zeii-mi deter-a pătrunde,
Vegheat îți spui, și zic și eu ce știu,
Cît poate ști cu mintea muritorul,
Căci nu-s proroc și nu pricep nici zborul:
Nu mult de-acum, nu mult o să-ntîrzie,
De țara lui, nu mult, așa zic eu;
Chiar lanțuri tari de fier de-ar fi să-l ție,
Scorni-va chip să scape Odiseu,
Căci nu-l întrece-alt om în viclenie!
Dar haide-acum să-mi spui, voinice-al meu,
Al cui ești tu? Să juri că sînteți gemeni!
La ochi și frunte foarte mult îi semeni.
Căci pîn-a nu pleca pe mări străine,
La Troia-n cîmp, noi ne vedeam mereu.
De-atunci nici eu pe el, nici el pe mine.”
A zis. Iar Telemac: „Iubite-al meu!
Îmi spune mama, numai ea, vezi bine,
C-al lui copil aș fi. Dar știu și eu!
Pe lumea asta fost-a fiu vrodată
Vegheat să știe cine-i este tată?
Firește,-aș vrea și eu să fiu, amice,
Un fiu al unui tată ce-ar trăi
La casa lui, îmbătrînind ferice;
Dar cel ce-n lume mai mult suferi,
Din cîți au fost și sînt, așa se zice,
C-al ăstui tată neferice-aș fi.
Ce-ai vrut să știi, tu știi, iubite, dară.”
Răspunse-Atene-apoi, zicîndu-i iară:
„N-or pierde zeii-al casei voastre nume
Cît timp tu ești al Penelopei fiu!
Dar spune-mi drept, să știu și eu anume,
Ce-ospăț întinde-acest popor chefliu?
E nunt-aici, ori hram? Săracă lume!
Nu-mi pare-a fi cinstit! Și-aș vrea să știu,
Căci n-ar părea, cum văd, să fie praznic;
Și-așa se poart-aceștia de obraznic
Că scîrb-ar face-oricărui om cuminte
Să vad-acest viespar de ticăloși.”
Răspunse Telemac vorbind cuvinte:
„Mă-ntrebi și bine faci că mă descoși.
Cît timp trăia aici al meu părinte
În dulcea țar-a dragilor strămoși,
Era și-această cas-a noastră, poate,
Cu vaza ei și cu belșug în toate.
Dar altfel vrut-au zeii răzbunării,
Făcînd pe-al lumii cel mai bun bărbat
S-ajungă omul cel mai dat uitării!
De moartea lui n-aș plînge-așa-ntristat,
De-ar fi murit în focul zbuciumării
La Troia-n cîmp, de-ortaci încunjurat,
Ori chiar și-ntors, în primele clipite,
La casa lui, aici, pe mîni iubite.
Atunci i-ar fi-nălțat vestit mormîntul
Și-aheii noștri și vitejii soți,
Și-atunci l-ar fi avut întreg pămîntul
Pe-al său copil, cu cinste-ntre nepoți.
Dar neștiut pieri, tăcut ca vîntul!
Nu slavă ne-a lăsat, ci-amar la toți,
Iar mie-ntîi durerile și plînsul!
Și n-aș mai plînge-atîta pentru dînsul
De n-ar fi și-alt amar să mă destrame!
Cîți prinți aceste-ostroave stăpînesc,
În Dulichion și-n Zachint și-n Same
Și cîți pe-aici în Itaca domnesc,
Stau toți acum de capul bietei mame
Și toți o cer, și stau și-mi risipesc
Și cinstea mea și casa mea și-averea!
Iar mama biata n-are-n ea puterea
Să rup-așa sau altfel blăstămata
Pețire-a ei, căci nici nu-și ia bărbat,
Nici nu-i alungă! Iar averea, biata,
Mi-o sting aceștia, pînă m-or fi dat
În scurtă vreme și pe mine gata!”
Și-i zise Mente-atunci: „Adevărat
Că rău îi simți tu lipsa, biet de tine,
Să-i puie-n frîu pe-acești făr’ de rușine!
Că uite, de-ar veni și-ar sta deodată
Pe prag aici, cu coif pe cap, cu scut,
Cu două lănci în mîna sa bărbată
Și mîndru-n chip, așa cum l-am văzut
În viața mea de cea dintîie dată,
Cînd el întors din Efir a șezut
La noi și s-odihnea, iar eu copilu’
Steteam s-ascult cum ne vorbea de Ilu,
(Căci și la el a mers cu iuțea navă,
Cătînd pentru săgeți un ir de pus
Pe vîrful lor, spre-a duce-n răni otravă;
Dar fric-avînd de zeii cei de sus,
Nu-i dete-unsoarea Il cel plin de slavă.
I-a dat-o însă tata, cînd i-a spus,
Că-i fuse tatei drag peste măsură),
Să vie el acu-ntr-acea făptură
Aci-ntre pețitori, s-audă sfatul
Ce-l fac acești nemernici între ei,
Și-n veci de veci amar le-ar fi-nsuratul
Dar, negreșit, acestea sînt la zei,
Să vie-ori nu să-și curețe palatul
Sărmanul Odiseu de-acești mișei!
Dar totuși eu te-ndemn, că foarte-mi pasă,
Cum poți s-alungi pe pețitori din casă.
Ascultă deci și-mi ia cuvîntu-n seamă!
Tu cheamă mîne pînă-n zori pe-ahei
La sfat obștesc — dar negreșit îi cheamă —
Vorbește-apoi și martori ia pe zei
Și cere-acestor prinți, dar făr’ de teamă,
Să plece pe-unde au averi și ei.
Iar mamă-ta, de-i place măritată,
Să plece-acasă la bogatu-i tată
Și-acolo nunta-n pace i-o gătească
Și zestre-i dea atît cît e cu drept
O fată dragă zestre să primească.
Iar tu apoi, așa-i mai înțelept,
Gătește-o navă (dar să nu-ți lipsească,
De vrei să birui, inima din piept)
Cu douăzeci de soți, și mergi și cată
Cam ce vorbesc pe-airi de dusu-ți tată.
Căci ori va ști vrun om vro știre-anume,
Ori Zvonul cel ce n-are alte trebi
Decît, pornit de Zevs, s-alerge-n lume.
Deci du-te-ntîi la Pilos, ca să-ntrebi
Pe Nestor, moșul cel cu vrednic nume;
Și-apoi la Menelau, îndeosebi,
Căci dintre-ahei, din toat-a noastră turmă,
Acasă el sosit-a cel din urmă.
De-auzi că-i viu și că de-ntors îi pasă,
Oricîte-amaruri date-acum îți sînt,
Tu rabdă tot și-un an întreg mai lasă.
Dar dac-auzi că-i mort și e-n pămînt,
Tu-n dulcea țară-ntoarce-mi-te-acasă
Și-ntîi de toate-nalță-i un mormînt.
Iar cînd va fi și-aceasta împlinită,
Găsește-i mă-tei omul și-o mărită.
Și-apoi cînd și-astea le-ai fi pus la cale,
Atunci să te gîndești cum să dobori
Pe toți aci-n palaturile tale,
Pe-acești nerușinați de pețitori,
Pe faț-ori și pe-ascuns. Dar nu agale
Și nici să nu te lași pînă-i omori.
Și nu-ți mai stea copilării în minte,
Căci nu mai ești copil de-acu-nainte!
Ori n-auziși ce nume plin de veste
Prin lume-și dobîndi, căci a trimis
Într-altă lume vrednicul Oreste
Pe-acel nelegiuit care-a ucis
Pe tată-său? Deci bună pildă-ți este!
Ești mare și frumos și cap deschis,
Deci fă ca să vorbească mari de tine
Cuvinte-acei din veacul cel ce vine!
Și-acum, eu sînt silit să plec la navă,
La soții mei, căci prea zăbavă fac
Și poate-or fi mirați de-a mea zăbavă.
Și-acest îndemn ți-l pui, de-ți e pe plac,
La inimă, și vezi de fă ispravă.”
Și-a scos cuvinte-oftate Telemac:
„Din suflet mi-ai vorbit, ca un părinte,
Și-n veci le voi ținea comoară-n minte.
Dar orice grabă ai și-oricît de mare,
Mai stai puțin, te rog! Să faci măcar
O baie-ntîi, să iai ceva mîncare —
Și cum să pleci așa, fără de-un dar,
Ieșind din casa mea ca orișicare?
Aș vrea să-ți dau vrun lucru, bun și rar,
Să-l ai odor de-a pururi de la mine,
C-așa-și dau doară oaspeții-ntre sine!”
Răspunse-Atene-atunci: „Te rog și-l lasă
Pe cînd mă-ntorc. Și nu mă mai opri,
Și-atunci mi-l dai să-l duc cu mine-acasă.
Și-alege-mi unul care crezi c-ar fi
De mare preț, că foarte mult îmi pasă.
Și-alt dar de preț, al meu, ți-l va plăti.”
Zicînd, zbură-n tăcere din odaie
Cum făr’ de sunet zboar-o cucuvaie.
Simți flăcăul răzvrătită firea
Și-n el puteri și inimă de leu;
Mai mult ca pîn-acum și amintirea
Cu totu-l năpădi de Odiseu.
Și sta gîndind și-l covîrșea uimirea
Și-n suflet pricepu c-a fost un zeu.
Veni-ntre pețitori deci îndrăznețul
Flăcău acum, s-asculte cîntărețul
Ce-n mijloc sta, cu mare glas cîntîndu-l,
Acel al grecilor cumplit amar
Pe care-Atene li-l urzi cu gîndul
Să-i piardă-n marea cea făr’ de hotar.
Ăst cîntec deci îl auzi, din rîndul
De sus al casei, fata lui Icar,
Și jos, pe scara plină de podoabe,
Veni grăbit cu două fete roabe.
Iar cînd, frumoasă, ea sosi-ntre strînșii
Fruntași aici, tăcut rămase stînd
Pe pragul salei largi, privind la dînșii;
Iar albul văl, din creștet rîurînd,
Cădea din două părți, umbrindu-i plînșii
Obraji frumoși, și-avea cu dînsa-n rînd
De-o parte și-alta cele două fete,
Și-oftînd, din prag, ea semn lui Femiu dete
„Tu, Femie, știi cîntări atît de multe
De oameni și de zei din cerul sfînt,
Cîntări din inimi și din suflet smulte;
De-acestea cîntă, căci atîtea sînt,
Iar ei, tăcuți, bînd vinul să te-asculte!
De ce nu lași tu jalnicul tău cînt,
Căci vai, pe mine, dintre toate-n lum ‘
M-ajunse-amarul cel mai făr’ de nume!
Că plîng pe-un om, și inima mea scade
Jălind pe-acel ce nume-avu vestit
Prin tot pămîntul țărilor helade!”
Răspunse Te’emac atunci uimit:
„Eu, mamă dragă, nu știu de se cade
Să cerți ori nu pe-un cîntăreț dorit
De noi, și pe cuvîntul că ne cîntă
Ce-adînc în piept i-a pus o vrere sfîntă.
Dar nu-i de vină el ce cîntec scoate
Din inimă, căci asta-i darul lui!
De vină mai întîi e Joe, poate,
Că-i dete-asemeni dar, cum dă oricui
Un dar pe care-l vrea, că-i domn a toate!
Deci nu te supăra de cînt, căci nu-i
Cu drept să-nvinuiești ce vreau și zeii!
El cînt-amarul ce-l răbdar-aheii,
Căci lumii doară de-acel cînt îi pasă
Ce-i nou și e frumos, și-l vrea mereu.
Deci orișicît amar și griji te-apasă,
Tu trebuie să-l rabzi, cînd toți îl vreu.
Căci nu-și pierdu întoarcerea acasă
Și dulcea viață singur Odiseu,
Ci mulți au fost care-au pierit eroii,
Făcînd războiul plin de plîns al Troii.
Deci du-te tu-n odăi și-ți îngrijește
De casa ta, de furcă și război;
Ce-asculți tu ce-ntre tineri se vorbește?
Aici vom face numai ce vrem noi,
Și-anume eu, că eu sînt domn, firește!”
Așa i-a zis, iar ea s-a dus apoi,
Căci bine-l pricepu și-a fost uimită
De ce-nțeleaptă vorbă-i fu vorbită.
Iar cînd ajunse sus, pe plîns se puse,
Jălind pe cel jălit de-atîtea ori,
Și-a plîns așa pină ce-Atene-aduse
Un dulce somn pe ochii plîngători.
Ci-n sală jos scoteau acum nespuse
Cuvinte-acei obraznici pețitori,
Dorindu-și toți cu ea să-mpartă patul;
Și-urla de cîntec și de guri palatul.
Și-așa-ncepu-ntr-atîtea vorbe grele
Mîhnitul Telemac cuvîntul său:
„Voi, tineri pețitori ai mamei mele,
Cei foarte-obraznici și vorbind de rău!
Lăsați acum aceste vorbe rele
Cari nu se cad vorbite de-un flăcău
Și stați de-ospăț și s-ascultăm ce cîntă
Pe-acest cui zeii-i dar-o gură sfîntă,
Iar mîne-apoi voi aduna la sfatul
Obștesc pe-ahei și verde-o să vă fac
Să știți că cer să-mi părăsiți palatul!
Iar dacă vouă-ospețele vă plac,
Cinstiți-vă pe rînd cu ospătatul
La voi prin case, nu lăsînd sărac
Pe-un biet de om! Iar dac-așa vi-e placul,
Să stați de-a unui singur om, săracul,
Avere cît-a mai rămas, de care
Vă bateți joc acum ca niște hoți,
Atunci eu voi striga cu strigăt mare
La zeii cei de veci să-mi fie soți,
Și Zevs va face-amară răzbunare,
În casă să-mi pieriți cînește toți!”
A zis. Iar ei uimiți mușcau în buză
De ce-ndrăznețe vorbe-aveau s-auză.
Vorbind deci Antinou a lui Evpite,
Răspunse-așa: „Eu văd că mi te fac
Seninii zei s-arunci acu-ndrăznite
Cuvintele-ntre noi, o Telemac!
Dar nu dea Dumnezeu din cer, iubite,
Să iai domnia, cum ți-ar fi pe plac!
Deși e dreptul tău, cum se-nțelege,
Dar dare-ar Zevs să nu ne-ajungi tu rege!”
Răspunde Telemac: „Dar, Antinoe,
De ce te superi pentru vorba mea?
Să iau domnia, nu ți-ar fi pe voie,
O cred, dar crezi că eu poate n-aș vrea?
Ba vreau domnia, dacă vrea și Joe.
Ori domn a fi e, poate, faptă rea?
Dar nu e rea. Căci lui și vaza-i crește,
Și-averea lui și casa lui sporește.
Dar nu de rege-i vorba, căci în țară
Sînt prinți destui ai neamului aheu;
S-o ia vrun prinț dintr-ăștia, așadară,
De-i mort, firește, regele-Odiseu!
Vorbesc de casa mea, nu ce-i pe-afară,
Și-n casa mea sînt rege singur eu!
Ulis cel mort e-n fiu Ulise viul;
Ce-a fost al lui, al meu e, că-i sînt fiul!”
Răspunse Evrimah atunci, băiatul
Bătrînului Polib: „E drept ce-ai spus,
Căci cine ne-o fi domn, e taină-n sfatul
Cel sfînt de veci al zeilor de sus!
Și-averea ta-i a ta. Și-al tău palatul.
Să nu dea Dumnezeu să-l văd adus
În Itaca pe-un om ce-ar vrea să-ți prade
Averea ta-ntr-un fel cum nu se cade.
Dar de-alta-mi pasă să te-ntreb, voinice!
De-acel străin. Ce-avea, ca să-l primești?
În care parte-a lumii noastre zice
Că-i este-orașul? Îți aduse vești
De tatăl tău, că-ndat-o să ne pice?
Ori alte trebi avea, să-l sprijinești?
Ce om ciudat e el, oricine este!
Precum veni s-a dus fără de veste,
Fățiș nevrînd să aibă vro-ntîlnire
Cu noi. Dar după chip, nu-i om de rînd!”
Răspunse Telemac: „A lui sosire
S-a stins de mult! Și mi-a pierit din gînd
Să umblu doar aș mai avea vro știre.
Pe nimeni nu mai cred de-acum nicicînd,
Și nici nu vreau să iau vrodată sama
Ce spun prorocii, cîți îi cheamă mama!
Străinu-acesta Mentes se numește,
Al lui Anhial, din viță de eroi,
Și-n mîndru-ostrov în Tafos stăpînește;
Un oaspe-al tatei și-un amic cu noi.”
Așa vorbi, ci-n gînd știa, firește,
C-a fost un zeu din cer. Iar prinții-apoi
Se-ntoarseră la joc și glas de liră
Și pîn-adînc în noapte chefuiră.
Cînd neagra noapte-apoi sosi grăbită,
S-au dus pe-acasă toți. Iar Telemac,
Trecînd prin curtea trainic îngrădită,
Mergea mîhnit spre mîndrul său iatac
Din partea casei cea mai-nalt clădită
Ce-avea-mprejur priveliște pe plac.
Și-aprinsă-n mîni îi ridica făclia,
Mergînd în rînd cu el, Euriclia,
Bătrîna doic-a lui și-ngrijitoare
Și-o fată de-a lui Op, pe care-a dat
Laert, pe cînd era-ntr-a vîrstei floare,
Un preț de douăzeci de boi, și-a stat
În casa lui și-n vază și-n onoare
Ca și-o soție-a sa cu-adevărat,
Ci-n pat cu ea nu vru să se-mpreune,
Căci n-ar fi dus cu doamna zile bune.
Ea deci ducea aprinsa lumînare,
Bătrîna ce-l crescu de mititel
Și-l și iubea mai mult decît oricare
Din mulții-argați ce-avea pe lîngă el.
Deschise deci iatacul larg și mare
Și-ntrînd șezu pe-un scaun puțintel;
Scoțînd apoi frumosul strai de lînă,
I-l dete ei, iar vrednica bătrînă
L-a șters de praf, l-a pus cu binișorul
In cui deasupra patului scobit.
Ieșind apoi a tras de lucitorul
Belciug de-argint, și ușa s-a lipit,
Și-n urmă cu-o curea a-ntins zăvorul.
Deci noaptea-ntreagă el, acoperit
Astfel cu cerga cea de moale lînă,
Gîndea la drumul cel urzit de zînă.


←Cartea I Odiseea de Homer
Cartea II Cartea III→


Cînd roșul cer în zori de zi s-aprinse,
Grăbit sări viteazul prinț din pat.
Vestminte-a pus pe el, apoi încinse
Voinica spadă peste pieptul lat,
Frumoase-opinci sub tălpi apoi își prinse,
Și-un zeu părea că iese din palat.
Chemînd pe crainici, i-a trimis să sune,
La sfat obștesc pe-ahei azi să-i adune.
Deci ei mergînd, chemau cu strigăt mare,
Și iuți veneau și tineri și bătrîni.
Porni apoi și el la adunare
Cu-o mîndră suliță de-aramă-n mîni.
Nu singur el, ci-urmîndu-l pe cărare
Frumoși și mari, cu părul alb, doi cîni.
Și-Atene-i da lumină-n chipul feții
Și stînd, priveau mirați la el drumeții.
Mergînd, șezu pe scaun ca stăpînii,
În tronu-n care tată-său ședea.
Și loc făcură toți, atunci, bătrînii.
Și-așa-ntre ei Egiptie-acum vorbea,
Acel ce, gîrbov, cu sprijinul mînii
Bătrînul trup pe cîrje și-l proptea
Și multe și știa din vremi trecute,
Dar om ce-n plînsul inimii durute
Jălea pe-un fiu al său care-i plecase
Cu regele-Odiseu și-alt mult popor
La sfîntul Iliu, cel cu mîndre case:
Pe-Antif cel bun, iubit al său fecior,
Pe care, viu, ciclopul îl mîncase,
Pe cel din urmă,-n negrul lui ponor.
Și-avea și-alți trei flăcăi, din care unul
Era-ntre pețitori și el, nebunul,
Iar doi vedeau de casă și de-avere;
Dar el plîngea pe-Antif, pe-Antif mereu!
Plîngînd și-acum, el zise cu durere:
„Cu bine să-mi primiți cuvîntul meu,
Fruntași feaci și-a neamului putere!
De cînd dumnezeiescul Odiseu
Ni-e dus cu oști pe-ntunecata mare,
Noi n-am făcut nici sfat, nici adunare.
Și-al cui fu gîndul dup-atîta vreme?
E om bătrin, ori de putere plin?
Și care-a fost nevoia să ne cheme?
Vro veste-a prins că oștile ne vin?
Ori poate de vrun rău obștesc se teme,
Pornit de-aici din țară, sau străin?
Oricine-ar fi, mi-e vrednic om. Iar Joe
Să-i dea din plinul tot ce-i e pe voie!”
A zis, și-atunci simțind îmbucurată
In pieptu-i inima de-un semn cu spor,
Nu stete Telemac șezînd, ci-ndată
Ieși la mijloc, stînd între popor.
Tăcu atunci mulțimea adunată,
Iar sprintenul la minte Pisenor,
Un crainic vechi, i-a pus în mîni toiagul.
Răspunse-ntîi la ce vorbi moșneagul:
„Iubite moș! De față e bărbatul
Acel ce v-a chemat. Și-s eu. Dar vești
Că oștile ne vin cu-nstrăinatul
Părinte-al meu, eu n-am. Și nici obștești
Nevoi nu m-au făcut s-adun azi sfatul.
E numai lucrul meu care dorești
Să-l știi; și-i rău, căci azi e-ngrămădită
Pe casa mea o pacoste-ndoită.
Întîi, că mi-am pierdut un tată care
Aci-ntre voi ca rege-a stăpînit,
Și bun și blînd și numai îndurare.
Iar celalalt, cu mult mai de jălit,
Ce-mi duce casa spre-o ruină mare,
Sînt prinții-acestui neam ce-au năvălit
Și cer pe mama toți cu stăruință.
Și-acum nici mamei nu-i e pe voință,
Nici ei, de teamă, nu se duc la tata
Miresei lor, la el, care-ar putea,
Zic singur el, să-și înzestreze fata
Și-oricui îi place lui și ei s-o dea.
Ci stînd la mine-mi dau averea gata,
Că zi cu zi n-au cumpăt de-a tăia
Și boi și capre și-s stăpîni cu plinul,
Și-ospețe fac și beau și-mi zvîntă vinul.
Și-așa mă jăfuiesc și gol mă lasă,
Căci nu-i un om ca Odiseu acum
S-alunge-acest cumplit blăstăm din casă,
Iar noi să-l alungăm, noi n-avem cum.
Deci soarta asta prea amar m-apasă
Și negreșit că voi ajunge-n drum,
Căci n-am pe nimeni prietin la durere!
Eu, da, m-aș apăra să am putere,
Căci soarta care mi-o gătesc e crudă
Și piere rușinos și casa mea.
Mă mir, ahei, cum nu vă prinde-o ciudă
Și cum nu vi-e rușine c-ar putea
Uimiți vecinii dimprejur s-audă!
Uitați că mîna zeilor e grea?
Și, pot, din buni, să ni se schimbe zeii.
Mîhniți de cîte rele fac aheii!
Vă rog pe Zevs și pe Dreptatea care
Adun-ori despreună-orice-ntruniri,
Opriți, ahei, această desfrînare!
Căci am și-așa destule-acum mîhniri,
Deci nu-mi mai faceți și-alta mult mai mare
Făcut-a cuiva tata asupriri?
Făcut-a vrun nedrept cu dușmănie
Ca-n schimb acum să-mi dați răsplata mie?
Dar mult mai drept ar fi atunci ca toate
Chiar voi să le mîncați, și-averi și boi.
Și mie mi-ar plăcea așa; căci, poate,
De-ați face-o pe nedrept, eu de la voi
Cu vremea negreșit că mi le-aș scoate!
Atuncea eu, cerîndu-le-napoi,
Aș sta de voi, cătînd în lege scutul,
Și nu mi-aș pierde făr’de rost avutul.
Așa, acum, la ce sfîrșit mă mînă
Ăst foc fără de leac, de voi aprins?”
Trînti atuncea sceptrul sfînt din mînă
Și foarte mînios apoi a prins
Să plîngă mult, și-a plîns cu hohot pînă
Ce-ntreg poporu-a fost de milă-nvins.
Și nimeni nu-ndrăzni cuvînt să scoată,
Ci singur Antinou ieși din gloată:
„Oh, mîndre Telemac! Ce zeu te-ntramă
Să-ți suni ca-n trîmbiți relele mînii?
Dai vina tot pe prinți, cum bag de samă,
Și-ocări le-arunci c-ar face nebunii.
Dar nu-s de vină ei, ci draga-ți mamă,
Că-i nesfîrșit burduf de viclenii!
Trei ani acum, și-al patrulea sosește,
De cînd pe toți aheii ne-amăgește
Și-ochi dulci ne face tuturor de-a rîndul,
Pe-ascuns dînd veste-oricărui dintre noi
Că-l vrea bărbat, dar alta-i este gîndul
Și multe-a mai scornit, și-ntîi și-apoi.
Dar cea mai mare-a fost, că, așezîndu-l
În casa ei, țesea la un război,
Supțire-o pînză nesfîrșit de lungă
Și-așa zicea, și-așa ne strînse-n pungă:
«Vai, prinți ce mă pețiți! Mi-e mort iubitul
Bărbat; dar dati-mi timp (căci am și tort
De-ajuns, și-apoi grăbi-vom și nuntitul)
Să tes dintîi un giulgi de pus pe mort,
Să-l am pentru Laerte preaslăvitul!
Să nu-mi aud ocări ce rău mă port
Că nu-i făcut un giu’gi, după putere,
Căci strînse doar nespus de mare-avere.»
Așa spunea, și noi credeam ce spuse.
Țesea deci ziua-ntreagă-ntre femei,
Dar noaptea, la făclii anume-aduse,
Strica pe-ascunsul toată pînza ei.
Trei ani așa cu vorba ea ne duse,
Bătîndu-și joc de tine și de-ahei.
Dar cînd apoi sosi și-a patra vară,
Aceste mari minciuni i se-nfundară,
Căci una din femei ne-a spus ce este;
Și-am prins-o-ntr-adevăr la ea-n iatac,
Stricînd urzeli, că-ntrarăm făr’de veste.
I-a fost apoi ori nu i-a fost pe plac,
Silită fu să curme-acea poveste.
Știute-acestea toate ți le fac,
Să știi și tu-n prunceasca ta prostie,
Și tot acest popor de-ahei s-o știe!
Alung-o deci! Să meargă-n pace-acasă
La tată-său! Și-aleagă-și de bărbat
Pe cine vrea și-i place; nu ne pasă.
Dar dacă-și puse gînd nestrămutat
Să-și bată joc de noi și nu se lasă
De cîte-Atene Palas i le-a dat,
Și minte bună-n cap și gînduri bune
Și mîni de-a țese lucruri de minune,
Și umblă născocind povești viclene
Cum n-a mai iscodit vreun pămîntean
Atari minciuni, nici Tiro, nici Mikene,
Și nici Alcmene-al tatei miceian,
Nici nime-ntre nevestele-aheiene
(Căci n-a avut nici una cap viclean
Ca mamă-ta), s-o știe de la mine
Că p-asta una n-a-nvîrtit-o bine!
Deci noi îți vom mînca și-averi și vite
Cît timp va sta de gîndul ei nebun
Ce-l are-acum, să nu se mai mărite!
Ea, negreșit, își face-un nume bun,
Dar ție dor de-averi, o, preaiubite!
Și pînă cînd n-o vrea — așa ți-o spun —
S-aleagă dintre-ahei pe cine-i place,
Ce facem azi, mereu de-acum vom face!”
Răspunse-atunci cel plin de iscusință:
„De-i tata mort ori viu, oricum ar fi,
Ce-mi ceri e lucru peste-orice putință!
Cum crezi tu c-aș putea eu izgoni
Pe mama mea, care mi-a dat ființă?
Și-atîta zestre n-aș putea plăti,
Căci tată-său mi-ar cere aspru sama,
Cînd însumi aș goni de-aici pe mama.
De rău-acesta chiar de nu m-aș teme,
Mă tem să nu mă bată Dumnezeu
Cînd mama blăstămînd va sta să cheme
Urgia sfîntă peste capul meu
Și lumea-ntreagă mi-ar zvîrli blesteme.
Tu poți să ceri ce spui. Dar nu pot eu!
Iar ceea ce vă spun de nu vă place,
E larg acest pămînt, plecați în pace
Și-ospețe faceți cît le vreți de pline
Și unii pe-alții v-ospătați pe rînd,
Mîncînd a voastre-averi, dar nu străine!
Iar dacă vi-e mai bine-așa, mîncînd
Averea unui singur om, ei bine,
Eu zeii voi chema, la cer strigînd
Și Zevs odată tot va bate hoții,
Cînește-n casă să-mi pieriți cu toții!”
A zis. Iar Zevs, stăpînul fulgerării,
Trimise doi vulturi, din cer senin,
Cu-ntinse-aripi aceștia-n largul zării
Zburau apropiați și-n umblet lin;
Dar cînd au fost deasupra adunării,
Privind poporul cel de vuiet plin,
Mult timp s-au învîrtit pe sus alene
Și multe-n jos ei lepădară pene
Și lung deasupra capetelor multe
Priveau, vestind pierire tuturor;
Și-n urmă, sfîșiați, cu pene smulte,
Zburară-n dreapta peste-orașul lor.
Vai, dac-ar fi voit atunci s-asculte
De sfîntul semn mulțimea de popor!
Căci semn văzură și puteau să vadă
Ce rele-aveau asupră-le să cadă!
Vorbi atunci deci Haliters, născutul
Din Mastor, moșul cel ce-i întrecea
Pe toți feacii țării cu trecutul
Bătrînei vieți ce-n urmă-și o avea
Și și-ntre toți mai bine priceputul
La zbor de paseri, de-unde prorocea.
Și-a zis crezînd un bine că le-ar face:
„O vorbă s-ascultați, suflări feace!
Dar prinții mai ales, ei să-și desfunde
Urechile! Căci rele sorți văd eu
Plutind asupra lor. Eu nu știu unde,
Dar știu că este-aproape Odiseu,
Urzind — și-aceasta nu o voi ascunde —
Acestor prinți sfîrșit și-amar și greu!
Dar și-altor mulți în dulcea noastră țară
Venirea lui le-o fi o zi amară.
Deci noi să facem sfat ce-i mai cu minte:
S-oprim pe prinți și să-i gonim din loc,
Sau plece înșiși ei mai înainte,
Căci asta-i pentru toți mai bun mijloc.
Iar eu aici, eu nu vorbesc cuvinte,
Ci bine știu ce spun, și ca proroc,
Căci știu ce-au fost lui Odiseu ursite
Și toate-acestea văd că sînt sosite,
Precum spuneam și-n ziua blăstămată
Cînd el plecă-n corăbii de la noi
La Ilion cu-aheii toți deodată.
Spuneam că el răbda-va mari nevoi,
Pierzînd pe soți în marea cea sărată
Și, după douăzeci de ani apoi,
Străin și neștiut o să sosească.
Și toate-acum încep să se-mplinească!”
A zis. Iar Evrimac: „Ascultă-ncoace!
Tu du-te la copii, moșnege-al meu,
Și-acolo fii proroc, să nu se joace
Cu soarta lor mai știu eu care zeu,
Și-abate răul de la ei, proroace!
Într-astea sînt proroc mai tare eu!
Căci multe-s paseri prin văzduh văzute,
Dar n-aduc toate știri de-a fi crezute.
Să știi că Odiseu e mort departe!
Și bine-ar fi, pierit să ne fi fost
Și tu cu el, spre a nu vorbi deșarte
Și-a nu mai fi proroc așa de prost!
Ori vreai pe Telemac să ni-l întarte
Atari prostii vorbite făr de rost?
Ești gol și crezi că poate-acum te-ai drege
Ș-aștepți, dacă ți-ar da, vrun dar, moșnege?
Dar una-ți spui, iar asta va să fie!
Fiindcă tu pricepi și prorocii,
De-o fi să văd că vrei s-ațîți mînie
In ăst băiat, spuindu-i nebunii,
Cu-atît mai rău de el, că n-o să-i vie
De-aici nici un folos, așa să știi,
Iar ție-o gloabă-ți vom trînti, la vreme,
Încît, plătind-o, inima-ți va geme.
Iar pentru Telemac mi-e ăsta sfatul,
Și-i cel mai bun: afară el s-o dea
Pe maică-sa și-alunge-o la palatul
Tătîne-său și-acolo va avea
Și nunta ei, și zestrea, și bărbatul!
Căci pîn-atunci, de-aici, nu cred c-ar vrea
Să plece prinții. Știu de bună seamă.
Căci nouă azi de nime nu ni-e teamă!
Nici chiar de Telemac, oricîte-ar spune
Cu vorbe mari, în neputința lui!
Și nici de cîte-ndrugi povești nebune
Tu, cel ce umbli prorocind ce nu-i.
Vorbind așa te faci o urîciune
Acestui neam! Iar celuilalt i-o spui
Că mult mai au averile-i să scadă
Cît timp iubita-i mamă n-o să vadă
Să-și ia bărbat și stă nepăsătoare,
Căci noi aici, păzindu-i cinstea ei,
Ne pierdem vremea-n sfezi bănuitoare;
Și parcă-n lume n-ar mai fi femei,
Să-și caute-oricare una să se-nsoare!”
Așa vorbi și-acesta printre-ahei.
Și iar s-a ridicat atunci și zise
Iubitul fiu al regelui Ulise ‘
„O, fii pe pace, Evrimac, de toate,
Cu toți aheii! C-ați fi răi și hoți
De-acum nici un cuvînt nu voi mai scoate!
Știu toate zeii-acum, știu grecii toți!
Dar haide-acum și dați-mi de se poate
O navă deci și douăzeci de soți,
Să plec la Pilos ori și mai-nainte,
S-adun vegheate știri de-al meu părinte,
Căci ori va ști să-mi spuie oarecine,
Ori pot să prind din zvonuri vrun cuvînt.
Iar dac-o fi s-aud că-i viu și vine,
Un an voi mai răbda și-așa cum sînt
Mîhnit de voi; iar dacă-i mort, vezi bine,
De-ntîi voi îngriji să-i fac mormînt;
Și după ce-or fi grijile-mplinite,
Voi da și mamei om să se mărite!”
A zis, și-apoi șezu. Și dintre cete
Vorbi atunci și Mentor, omu-acel
Ce-n toate soț lui Odiseu îi stete
Și-i fu și-amicul cel mai bun, și-astfel
Pe cînd plecă-n război, în seamă-i dete
Și-averi și slugi, s-asculte toți de el,
Și și pe fiu i l-a-ncrezut în pază.
Deci zise-acest bătrîn, cel plin de vază:
„Fruntași ahei, să-mi dați cuvînt și mie!
Eu, dragii mei, de-acum așa m-aștept
Că nici un rege-n lume să nu fie
Nici bun și blînd și scut al celui drept,
Ci toate să le facă-ntru mînie
Și-o inimă de lup să aibă-n piept,
Căci nimeni pe-Odiseu nu-l are-aminte,
C-a fost și blînd stăpîn și bun părinte!
Deci nu pe prinți îi cert de-o fărdelege
Ce-n proastă mintea lor o fac semeți;
Mîncînd străine-averi, ei, se-nțelege,
Că-și dau pieririi propriile vieți,
Crezînd că-i dus de veci al nostru rege.
Pe voi vă cert, feaci, că stînd ședeți
Și muți și orbi, și nu-nfrînați hainii,
Cînd voi sînteți cei mulți, iar ei puținii!”
Răspunse Leocrit cu tari cuvinte:
„Ce vorbe ticăloase stai să spui,
Bătrîn răutăcios și strîmb la minte!
Tu-ncerci acu-mpotrivă să ni-l pui?
Nu singur el, dar nu ne-ar sta nainte
Nici mulți și-oricîți ar fi năimiții lui.
Dar chiar și-Ulise cel cu multe sfaturi
De-ar vrea, sosind, s-alunge din palaturi
Pe prinți pe cînd ei prăznuiesc la masă,
Nevestei lui de loc nu i-ar plăcea
Văzîndu-l c-a sosit, oricît îi pasă!
Iar dacă el cu noi cei mulți ar vrea
Să-nceapă lupta, chiar la el în casă
Urîtă moarte cred c-ar mai avea!
Deci vorba-ți fu, cum vezi, prostie mare.
Dar haid, plecați la treburi fiștecare,
Iar navă lui îi găti prorocul
Și Mentor, moșii cei cu lungi povești,
Căci el pe-aceștia doi avu norocul
De mic să-i aibă sfetnici părintești!
Dar foarte cred că n-o să-și schimbe locul.
Ci stînd afla-va toate-acele vești
În Itaca, șezînd acasă-n pace,
Căci drumul ăsta-n veci nu ni-l va face!”
Așa vorbind, el sparse adunarea
Și toți s-au risipit, pulpoșii-ahei.
Iar prinții spre palat luînd cărarea,
S-au dus să-nceap-ospăț ca de-obicei.
Dar bietul Telemac mergînd la marea
Cea sfîntă, sta mîhnit pe malul ei
Și trist, spălîndu-și miinile flăcăul,
Atenei se ruga spuindu-și răul:
„Ascultă-mă tu, zeule-al scăpării,
Acel ce ieri venind la noi, de sus,
Mi-ai spus să plec pe-adîncul sterp al mării
Să-ntreb de bietul tata care-i dus
Și dus îmi este-n noaptea-nstrăinării!
O, zeu din cer, tu vezi cum mi s-au pus
În drum și m-au oprit să plec, aheii!
Și prinții mai ales, ce-mi fac, mișeii!”
Așa plîngea. Și-Atene-atunci venit-a,
Ca Mentor cel bătrîn la chip și glas.
Și stînd în fața lui atari vorbit-a:
„Să nu te dai! Și șovăitul pas
Să-l schimbi de-acum, să nu-ți mai plîngi ursita,
Că-n suflet chiar și-un strop de ți-a rămas
Din sufletul ce-avea al tău părinte,
Cel drept și bun și-n fapte și-n cuvinte
Ei nu te-or doborî, oricîti s-ar strînge,
Nici nu-ți va fi ăst drum fără de spor.
Dar dacă, Telemac, tu nu ești sînge
Și trup din trupul lui și-al lui fecior,
Atunci mă tem că prinții te-or înfrînge!
Puțini copii sînt ca părinții lor
De buni; mai răi sînt cea mai mare gloată,
Mai buni nu sînt nici trei în lumea toată!
Dar tu nici rău nu ești, nici necuminte.
Și ca și Odiseu vei fi de bun,
Deci cred că vei fi om de-acu-nainte!
Tu n-asculta pe pețitori ce-ți spun,
Că nu-s nici drepți, nici sinceri în cuvinte:
Ei înșiși capul în primejdie-l pun,
Că nu-și cunosc ursita ce-o să ceară
Ca toți deodată și-ntr-o zi să piară.
Dar drumul tău nimic să nu-l abată!
Eu, cel mai bun amic cu Odiseu
Și cel mai vechi al bietului tău tată,
Îți dau o nav-a mea. Și plec și eu!
Tu mergi și stăi cu prinții deocamdată
Și-arată-te voios cu ei mereu.
Ci-n vremea asta tu merinde-adună
Și-n oluri vin și-n saci fărină bună.
Iar eu mă duc s-adun vîslași și scule,
Pe cîți or vrea de bunăvoia lor
Să-ți fie soți. Iar nave sînt destule
Aici la mal, a multor din popor,
Nescoase-n larg, dar și de larg sătule.
Din ele-ți voi alege-un vas ușor
Și dîndu-i toate cele spre-alergare,
În grabă-l vom porni pe larga mare.”
Așa vorbi zeița și se duse.
Porni și el, cuprinsul de dureri,
Și-n suflet se gîndea la cele spuse.
Găsi-n palat pe prinți, și ca și ieri
Și-alaltăieri jucînd la mese puse,
Jupind și capre și tăind și vieri.
Rîzînd deci Antinou îi sta-nainte,
Și mîna i-o strîngea vorbind cuvinte:
„Ei, tinere cu vorbele semețe.
Și suflet nemblînzit! De ce nu lași
Dojana ta și faptele-ndrăznețe?
Hai, fă ca noi, precum te-ndătinași,
Să bei și să petreci aci-n ospețe.
Și-aheii-apoi îți vor găti vîslași
Și navă, deci, și toate celea vrute,
S-ajungi la Pilos, și vegheat și iute!”
Răspunse Telemac: „E peste poate
Să stau cu voi, cei foarte-obrăzniciți
Ce-mi faceți rău și mie-n ciudă toate!
Dar nu-i destul c-ați stat să-mi risipiți,
Cînd eu, copil, voi mă-mpingeați din coate?
Acum, cind ochii-i am descoperiți
Și pot vedea și eu ce-mi stă nainte
Și-am și destul curaj și am și minte,
Acum, voi încerca s-aduc amară
Pierire-asupra voastră! Și-o s-o fac!
Din Pilos fie, sau de-aici din țară.
Eu plec pe-un vas străin, ca un sărac,
Plătindu-mi drumul. Și-l voi face dară,
Deși vă bateți joc de Telemac.
Căci n-ați voit să-mi dați nici soți, nici navă,
Și-așa credeați că faceți vro ispravă!”
A zis, și mîna dintr-a lui și-o scoase.
Iar prinții-și pregăteau ospățul lor,
Aici privind cu vorbe-njurioase
Și-aici rîzînd încît credeai că mor.
Și-a zis un prinț, prin șalele umbroase:
„Da, da, fărtați! El plănuiește-omor!
Din Pilos vrea, din Sparta ajutorul,
Că văd că foarte-l mai împinge zorul!
Ba poate că și-otrăvuri va aduce
Din Efira, ca să ne toarne-n vin,
Și-așa pe toți pierirea să ne-apuce!”
Iar alt un prinț, de-obrăznicie plin,
Adause-apoi: „Dar chiar de s-ar și duce,
Știi tu ori eu că, stînd așa străin,
El n-o să piară rătăcit prin lume
Ca tată-său, cui nu-i mai știm de nume?
Și-atunci ne-ar da de lucru, bată-l vina!
Căci noi aici i-am împărți apoi
Averile-ntre toți, și-am da grădina
Și-acest palat ace’.ui dintre noi
Pe care-ar vrea să-l ia bărbat regina!
Așa-ntre prinți vorbeau aceștia doi.
Iar el tăcut a scoborît să meargă
În pivnița cea-naltă-n bolți și largă.
În care se găseau și vase grele
De-argint și aur, și grămadă stînd
Prin lăzi vestminte, și de toate cele,
Și chiupuri multe sub păreți în rînd,
Și-un vin de cel dumnezeiesc prin ele,
Și vechi și dulce, și păstrat pe cînd
Ai da vrodată poate, Zevs stăpîne,
Să-ntorci pe Odiseu, ori azi ori mîne!
Și ca și de cetăți avea tăria
Voinica-i poartă, cea cu drugii grei;
Și zi și noapte-aici Euriclia,
O fată de-a lui Op, la brîu cu chei,
Pe toate le păzea cu omenia
Și rîndul bun și buna minte-a ei.
Pe-aceasta deci, chemînd-o jos, îi zise
Iubitul fiu al regelui Ulise:
„Scobori, mătușo.-n pivniță și-mi scoate
În chiupuri vin de-acela ce-l cunoști
Că-i cel mai bun și dulce dintre toate,
Pe care tu-l păstrezi din timpii foști
Crezînd că poate azi, ori mîne poate,
Se-ntoarce Odiseu cel dus cu oști.
Deci scoate-mi douăzeci de chiupuri pline
Și, dîndu-le capac, le-astupă bine.
Făin-apoi să-mi scoți de cea curată
Și umple, maică, douăzeci de saci,
Dar nu de cea cu rîjniți măcinată
Și numai eu și tu să știm ce faci!
Și nu pe rînd, ci toate-acum deodată.
Și-n noapte-apoi tîrziu — dar tu să taci
Veni-voi să le duc pe vremea-n care
Tu știi că merge mama la culcare.
Eu plec să văd ce taină mare-ascunde
Sosirea tatei. Poate c-aș putea
Să aflu vești la Pilos ori altunde.”
A zis, și-Euriclia se bocea,
încît de plîns abia putu răspunde:
„Vai, dulce-al meu copil și viața mea!
Ce gînduri ai? Să faci atîta cale
Tu, singurul cel drag al mamei tale:
Căci bietul Odiseu e mort, săracul!
Iar dacă vei pleca, sărmane-averi!
Căci prinții-aici vor risipi cu sacul
Și sfat viclean vor face cum să pieri
Și domni pe-averea ta-și vor face placul.
Vai, n-alerga tu singur în dureri,
Rămîi la casa ta! Ce vrei anume
Umblînd pe mări și rătăcind prin lume?”
Răspunse Telemac: „N-ai nici o frică!
E zeu acel ce-mi dete-atîta gînd.
Dar jură-ntîi că n-ai să spui nimică
Iubitei mele mame, pînă cînd
Va trece-o zi și peste zece-adică,
De nu-i vedea-o dor de mine avînd
Și n-o s-audă zvon. Tu-i cruță viața,
Că plînge-altfel prea mult și-și arde fața.”
A zis, și ea jură jurarea plină
Pe care-n cer nemuritorii-o fac.
Apoi s-a dus și scoase la lumină
Și-n chiupuri vin, și rînd pe rînd un sac
Și-alt sac cu alba grîului făină.
Ci-n vremea asta merse Telemac
Și sta-ntre pețitori, cu ei prin sale.
Atene îns-alt lucru-a pus la cale:
Luînd al lui și trupu-ntreg și glasul,
Umbla-n oraș tutindeni, și-ndemnînd
Și-oprind în fața fiecărui pasul,
Cu vorbe-i sfătuia pe toți pe rînd
Să meargă-n mal, pe-al serii-amurg, la vasul
Gătit ce-l vor afla. Și-apoi mergînd
La Noemon, bărbatul de ispravă,
Ceru să-i lase cu-mprumut o navă.
Iar Noemon cu mare drag i-o dete.
Și-apuse ziua și pe căi umbrea
Cînd el cu nava-n margini gata stete,
Cu toate cîte poart-o navă-n ea
Cînd face drum pe-ntinsul mării spete.
Iar tabăra de soți acum sosea
Din multe părți, și iuți să puie mîna,
Căci foarte-i îndemna, rugîndu-i, zîna.
Dar și-alta mai făcu grăbita zînă:
Venind la prinți în marele palat,
Făcu sâ-i prindă somnul cel ce-ngînă
Pe cei trudiți de vin ce i-a-mbătat,
Încît scăpau și cupele din mînă.
Dcci multă vreme-apoi ei nici n-au stat,
Și-au mers pe-acasă, moi și cum vru Domnul,
Căci nesfîrșit le-ntrase-n gene somnul.
Din nou ca Mentor ea luînd făptura,
A mers la Telemac și sta zicînd
În fața lui și-l îndemna cu gura:
„Te-așteaptă soții-n mal! Hai, dă curînd,
Că-i timpul scurt și mare-alergătura!
Deci nu mai zăbăvi prin casă stînd.”
A zis, și-apoi pripit porni-ntr-o clipă,
Iar el pornind mergea, urmînd în pripă.
Deci cînd au fost la marea cea sărată,
Găsiră-n mal tovarășii, pe-ahei,
Iar lor le zise Telemac de-ndată:
„Acum dintîi s-aducem, dragii mei,
Merindea cît-avem, că-i adunată,
Iar mama-i sus și de-adunarea ei
Nimie nu știe, și nici nime-n case,
Ci numai roaba cea ce-o adunase.”
A zis, și-apoi porni, și-urma norodul
De tineri soți. Deci toate le-au adus,
Punîndu-le sub bănci pe navă-n modul
Și-n locu-n care Telemac le-a spus.
Intră și-Atene-apoi, mergînd pe podul
Corăbii largi și, stînd la pupă sus,
Șezu, și-apoi și Telemac îndată
Venind ședea lîngă slăvită fată.
Odgoanele le-au tras din mal flăcăii,
Și-apoi, intrînd, ședeau pe bănci în șir.
Iar zîna cea cu ochii cucuvăii
Stîrni pe urma navei un Zefir
Curat și bun, ce-n șuierul bătăii
Cînta pe-al mării luciu de safir.
Cu vorba Telemac zorea deci soții
Și toți lucrau de zor, sărind cu toții.
De-ntîi catargul nalt îl așezară.
Un brad voinic, cu funii-nțepenit;
Cu tari curele pînze-apoi legară
Și, trase-n sus, cînd vîntul le-a-ntîlnit.
Boltit la mijloc pînzele s-umflară.
Iar ei vîslau, și nava s-a urnit
Și negre valuri, cînd lăsă ea prundul,
Vuiau bătîndu-i coastele și fundul.
Și-ntrînd în cale-i, ea-ncepu să zboare.
Deci toate-apoi în rînd cînd și le-au pus,
Cu vin umplură largile ulcioare
Și veseli închinau la cei de sus,
Dar mai ales zeiței cei fecioare.
Iar nava se ducea. Și-așa s-au dus,
Brăzdînd prin valuri sterpul cîmp al ceții
Și-al nopții timp și-n cursul dimineții.


←Cartea II Odiseea de Homer
Cartea III Cartea IV→


Pe larga boltă-ncet urca ieșitul
Din mîndra baltă, soarele-arzător,
Ducînd lumină sfîntă-n strălucitul
Olimp de sus și jos la cei ce mor.
Iar ei soseau la Pil, la-nalt ziditul
Oraș al lui Neleu, al cui popor
Da jertfe lui Neptun zguduitorul,
De negri boi, și-n mal ședea poporul
În nouă hori, iar hora de cinci sute,
Și-aveau de horă cîte nouă boi;
Și-așa mîncau în cete desfăcute,
În vremea asta deci aceștia doi
Veneau spre mal cu nava lor cea iute
Și-au tras de-a dreptul în liman apoi.
Au dat deci pînza jos de pe antene;
Și-așa ieșeau; și-ntîi ieși Atene.
Iar ea acum grăbit mergea nainte,
Iar el urma. Și-i zise ea: „Acum,
Deschis te poartă ca și-un om cuminte,
Căci de-asta doar făcuși atîta drum.
Întrebă-l despre bunul tău părinte,
Ce soart-avu și unde-i mort și cum.
La Nestor mergi, tu singur și de-a dreptul,
Să vezi ce gînd îi poartă-n suflet pieptul.
Să-ntrebi de toate însuți, și-ți va spune,
Că-i drept și bun, și-n el minciună nu-i”
A zis. Iar Telemac: „Dar cum, preabune,
Să merg eu singur? Și eu ce să-i spui?
Că nici nu știu vorbi cu-nțelepciune
Și nici nu e frumos ca-n fața lui
Să stau și să-l întreb cu de-amănuntul,
Copilului să-i dea răspuns căruntul.”
Deci lui, Atene i-a răspuns cuvinte:
„Găsi-vei tu și-n mintea ta ce vrei,
Iar multe pune-ți-vor și zeii-n minte,
Căci nu ești unul urgisit de zei.”
Așa vorbind, grăbit mergea nainte,
Iar el urma grăbit pe urma ei.
Și-ajunseră-n curînd pe malul mării,
Acolo unde-n mijlocu-adunării
Sta Nestor între fii, și-n jur bătrînii,
Frigînd fripturi și bînd la mese vin
Și-așa-nchinînd își preamăreau stăpînii.
Văzîndu-i deci pe-aceștia doi că vin,
Sărind întîmpinau cu-ntinsul mînii
Pe dulcii oaspeți din pămînt străin,
Și-ntîi de toți deci Pisistrat, feciorul
Lui Nestor cel slăvit, sărind cu zorul,
De mînă i-a luat cu drag și-i duse
Cu sine-ncet, mergînd între-amîndoi,
Și-alături lîngă rege-apoi îi puse
Pe scaun așternut cu blănuri moi,
Acolo unde însuși el șezuse.
Le-a dat fripturi și le-a turnat apoi
În cupă de-aur vin, pe care-o dete,
Zicînd Atenei, mult slăvitei fete:
„Să-nchini acum pentru Neptun, străine,
Căci voi sînteți aici la jertfa lui!
Și-așa-nchinînd smerit, cum se cuvine.
Tu cupa cea cu dulce vin s-o pui
În mîna dragului tău soț, să-nchine
Și el apoi, căci cade-se oricui
Pe zei să-i roage-oricînd după putință,
Căci toți avem de zei vro trebuință.
Ți-o dau de-ntîi, că ești mai în etate,
Iar el de vîrsta mea; și la bătrîni
Noi știm așa, să dăm întîietate.”
A zis și-i puse mîndra cupă-n mîni.
Și-Atene-acum, văzînd a lui dreptate,
Căci asta este-ntîi pentru stăpîni,
Sta veselă și mult părîndu-i bine
Și-așa-ncepu zeița deci să-nchine:
„Ascultă tu, cel ce cuprinzi pămîntul,
Și-asupra noastră-ntoarce ochii tăi,
Și-aminte ia-ne, mare zeu, cuvîntul!
Dă slavă-ntîi lui Nestor și-alor săi!
Și-acestui neam, care-ți cinstește sfîntul
Și marele tău nume, tată, fă-i
Răsplată dreaptă cu prisos și bine,
Cum el cu jertfe te-a cinstit pe tine!
Iar nou-apoi, lui Telemac și mie,
Cînd fi-vom isprăvit ce-avem și noi
De gînd pe-aici, tu fă-ne să ne fie
Frumos și-n pace drumul înapoi!”
Așa ea se ruga cu vorbă vie
Și însăși toate le-mplinea. Și-apoi
Îi dete cupa cea de jertfă-n mînă,
Flăcăului să-nchine, sfînta zînă.
Și tot așa și dînsul închinat-a.
Apoi cînd fripte părțile de sus
Le-au scos acum de prin frigări și gata
Pe discuri le-mpărțiră, ei au pus
În fața fiecărui om bucata.
Și-așa mîncau din jertfa ce-au adus.
Deci cînd au isprăvit apoi mîncarea,
Vorbit-a Nestor și-ncepu-ntrebarea:
„Acum, că-s ospătați cum se cuvine,
Am vrea să știm de oaspeți, cine-s ei?
Ce fel de neam, din care țări străine
Veniți pe drumul umed, dragii mei?
V-aduce poate-o treabă pe la mine,
Ori poate rătăciți ca hoții-acei
Ce-atacă pe străini, cînd bun li-e locul,
Și-și pun viața-n joc vînînd norocul?”
A zis, iar Telemac a dat răspunsul.
Și-avea-ndrăzneală-n el, că i-o sporea
Și-Atene, dîndu-i ajutor pe-ascunsul,
Ca și despre-Odiseu el știri să ia,
Și nume bun să-și facă-n cu de-ajunsul.
„Răspuns adevărat tu vei avea
Și nu vom tăinui nimic acestor
Cuvinte ce le-ntrebi, slăvite Nestor!
Din Itaca, de după Nei anume,
Venim, cătînd un lucru ce-i al meu
Și nu obștesc. Cătăm vestitul nume
Al regelui cel vrednic, Odiseu,
Să știm de-i viu ori mort prin larga lume,
Căci fiu îi sînt, iar el e tatăl meu.
De toți, cîți s-au luptat în cîmpul Troii,
Noi știm pe unde ne-au pierit eroii,
De-acesta singur nu știm unde este,
Căci făr’ de urmă Zevs din cer l-a dus
Și nu-i de nicăieri s-avem vro veste.
E viu, ori moartea un sfîrșit i-a pus
Pe marea cea cu viforoase creste,
Sau răi dușmani pe-uscat ni l-au răpus?
Și-așa-ntru orbecarea ăstei bezne,
Plîngînd cuprindem ale tale glezne,
Că poate știi de trista lui pierire
Și însuți tu, murind să-l fi văzut,
Ori poate ai din auzit vro știre,
Căci rău fu ceasu-n care fu născut!
Dar nu gîndi să cruți a mea mîhnire
Spunînd mai dulce-amarul petrecut,
Și nici că-mi faci rușine să nu-ți pară,
Ci spune drept, pe rînd, cum se-ntîmplară.
Deci dacă oarecînd iubitu-mi tată
Vro faptă ți-a promis, sau vrun cuvînt,
Și dacă ți-a-mplinit vrun bine-odată,
Acolo-n cîmp pe-al Troilor pămînt,
Aminte-acum să-ți fie și-mi arată
Că pentru el, iubite rege,-ți sînt
Și eu iubit, să-mi spui ce știi ascunse!”
A zis, și-atunci bătrînul îi răspunse:
„Ah, iat-acum tu-mi amintești, iubite,
De cîte-am suferit printr-alte țări
Aheii cei cu minți nepotolite!
O, cît necaz în multele-alergări,
Urmînd pe-Ahil, în drumuri tîlhărite,
Cătîndu-și prăzi în largul negrei mări!
Ce-amar pe cîmp apoi, dorind surpare
Cetății lui Priam, cea foarte tare!
Și cum pieriră-n jalnicele zile
Toți cei mai buni, bărbat după bărbat!
Acolo-i mort Eant, e mort Ahile;
Și cel asemeni zeilor la sfat,
Patroclu mort; și tu, al meu copile,
Preadulcele-Antiloc cel nepătat,
În care zeii-au pus atîtea daruri!
Vai, cîte-am tras apoi și-altfel de-amaruri!
Dar cine-n lume dintre oameni poate
Să spuie tot ce-a fost! Că dac-ai sta
Și cinci și șase ani pe-aici, nepoate,
Poți tot să-ntrebi, și n-ai mai aștepta
S-auzi sfîrșitul, ci sătul de toate
Te-ai duce acasă-n dulce țara ta!
Urzeam cu anii viclenii nespuse
Și-abia vru Zevs din cer și-un capăt puse!
Dar nimeni nu putea să se măsoare
La minte cu-Odiseu cel bun! Și nici
Să-ntreacă om în viclenii sub soare
Pe tată-tău (de ești al lui, cum zici.
Și pari a fi, căci prea potrivitoare
Cuvinte-aveți! Și-așa cum stai aici,
Ai lui sînt ochii tăi, a lui făptura
Și vorbe dulci la fel vă scoate gura!).
Acolo, dară, eu și-al tău părinte,
În toată vremea lungului război,
Noi n-am fost doi, ci unul în cuvinte
Și-n toate-am fost un suflet amîndoi,
Și-urzeam cu sfatul și-ndrăzneața minte
Tot cum ar fi mai bine pentru noi.
Deci după ce-am prădat cetatea naltă
Și toți apoi ne-am despărțit deolaltă,
Intrînd, plecam cu navele-ncărcate,
Și Zevs atunci a risipit pe-ahei,
Că nici n-au stat ei toți întru dreptate,
Și-o mare parte-a lor au fost mișei:
Iar Zevs urzi pieriri nenumărate.
Deci mulți au și pierit ca vai de ei,
Căci nemaivrînd Atene să-i mai ierte,
Făcu de-ntîi pe-Atrizi să ni se certe.
Chemar-Atrizii deci la sfat soborul;
Dar rău făcînd, că ne-au chemat pe-apus
De zi, tîrziu. Deci s-aduna poporul,
Dar mulți cam grei de vin; și-apoi ne-au spus
Ce-aveau de ne-au chemat așa cu zorul.
Vorbi deci Menelau, iar el le-a pus
La inimă să nu mai zăbăvească,
Ci-ndată, chiar acum, să și pornească.
Dar regele-Agamemnon, de-altă minte,
Oprea pe-ahei în nave-a se urca,
Spre-a face-ntîi sutimea jertfei sfinte,
Crezînd astfel că poate-ar împăca
Pe-Atene-n furia ei de mai-nainte.
Dar nici așa el n-o putu-mpăca!
Credea, copilul, vai, c-atît de iute
Poți prinde-un zeu ca gîndul să și-l mute!
Deci stînd, ei doi schimbau acum injurii.
Poporu-n două se-mpărți-n curînd,
Sculîndu-se cu multă larm-a gurii.
Și-așa deci noaptea o trecurăm stînd,
Și unii și-alții frămîntați de furii,
Și unii pe-alții ne-omoram în gînd,
Căci însuși Zevs ne pregătea pierirea.
În zori apoi, o parte din oștirea
Aheilor, în navele-ncărcate
Urcînd averi și arme și femei,
Plecam pe-adîncul mării-ntunecate.
Dar alte oști a mîndrilor ahei
Au stat pe lîng-Agamemnon nemișcate
Deci eu și Odiseu și toți acei
Ce-am fost cu Menelau, am pus catargul
Și repede-am ajuns să batem largul.
Căci zeul așternu subt noi frumosul
întins al mării, și sosirăm deci
La Tenedos, și-am dat aici prinosul
De jertfe celor ce trăiesc în veci.
Dar nu gîndea cu mintea nemilosul
Părinte Zevs să-ngăduie pe greci,
Ci iar născu o ceartă spre nebine,
De rîndu-acesta-ntre Odiseu și mine!
Deci toate-acele nave ce-ascultară
De mult pățitul rege Odiseu
Se-ntoarseră-ndărăt la Iliu iară,
Pe plac lui Agamemnon; însă eu,
Cu-atîtea nave cîte mă urmară,
Fugeam grăbit, știind că Dumnezeu
Cumplite-acum gîndea cu noi cu toții!
Fugea și Diomed, zorindu-și soții,
Ne-ajunse-apoi și Menelau pletosul,
Pe cînd în Lesbos stam nepricepuți
De-ar fi mai bine s-ocolim stîncosul
Și sterpul Chios, repede-abătuți
Spre-ostrovul Psera, sau să dăm în josul
Mamantului cel plin de vînturi iuți.
Ceream deci semne de la zei, și-aceia
Ne-au spus prin semn să dăm spre Eubeea.
Tăind prin mijloc largul sterp al mării;
Și-un vînt cu șuier ne-nsoțea mereu.
Deci iuți pluteam și-n umbrele-nserării
Ajunsem la Gerest, Tidid și eu.
Deci veseli ars-am jertfe-ale scăpării
De-atîta larg, puternicului zeu.
Tidid apoi, a patra zi de cale
Opri la Argos zborul flotei sale.
Iar eu’ spre Pilos mi-am urmat cărarea,
Căci după ce-ncepu un Crivăț bun,
El nu-și mai conteni de loc suflarea.
Așa sosii, și nu mai știu să spun
Ce-ahei trăiesc și ciți hrăniră marea,
Nici vești dintr-alții n-am putut s-adun;
Dar cîte-aud aci-n palat la mine,
Voi spune tot și n-am s-ascund, vezi bine.
Sosi cu toate dusele lui cete
Născutul din Ahil; și-aud apoi
Că-n pace-aduse-acasă Filoctete
Pe cîți putu să-i scape din război
Și el și domnul viforoasei Crete.
De regele-Agamemnon știți și voi,
Acei ce stați departe-n mări deschise.
Și știți și de Egist cum îl ucise.
Dar rău pieri și-Egist, ca dreaptă plată!
Oh, bine e cînd dup-un om ucis
Rămîne-un fiu ca să răzbune-odată
Pe-un tată mort, așa precum fu scris
De-Orest ca să-și răzbune mortul tată!
Deci tu, că ești frumos și cap deschis,
Te poart-așa ca lumea care vine
Să aibă ce vorbi frumos de tine.”
Răspunse Telemac: „I-a dat, vezi bine,
Pedeaps-Orest, c-avu puteri și loc!
Și-așa-i vestit, și-acum și-n veac ce vine.
Vai, da-mi-ar Zevs și mie vrun mijloc
Să bat pe prinții-acei ce-mi fac rușine
Și-mi vreau și răul! Dar acest noroc,
Cum tatei nu, nici mie tors nu-mi este,
Și-așa deci rabd, căci nu-s ursit Oreste!”
Răspunse Nestor: „Iacă, preaiubite,
Alt lucru-mi amintești și vreau să-l spui.
Aud că-s mulți acei ce-s în pețite
La maică-ta, și fac ceea ce nu-i
Cu drept, și-urzesc chiar și nelegiuite!
Dar spune-mi drept: cu vrerea te supui?
Sau poate te urăște-ntreg poporul
Și-un zeu îți e, prin el, răzbunătorul?
Dar bate-va Ulis amar mișeii
De prinți cînd se va-ntoarce,-așa cred eu.
Ori singur el, ori dîndu-i mîn-aheii.
Vai, dare-ar Zevs să fii iubit mereu
De-Atene — ea, mai mult decît toți zeii —
Și tu, cum fu slăvitul Odiseu,
Pe cînd răbdam la Troia-n cîmp amaruri!
Că n-am văzut iubind cu-atîtea daruri
Un zeu pe-un om, cu ea, și cu iubirea
Fățișă-n orice loc! Vai, zei de sus!
Ce-amar ar mai simți ăști prinți pețirea
De-ai fi și tu de-Atene-astfel condus.
Răspunse Telemac: „Mă prinde-uimirea!
Și cum s-o cred? Că mari cuvinte-ai spus!
În veci nu cred să fie-acestea toate.
Chiar zeii dac-ar vrea, și nu se poate!”
Atene-atunci strigă: „Ce zeu te lasă
Să porți atîtea bănuieli în gînd?
Cînd vrea vrun zeu să-l scape pe-om și-i pasă,
Prea lesne-l scapă, chiar departe stînd.
Dar eu mai bine-aș vrea s-ajung acasă
Chiar și tîrziu și-oricît de mult răbdînd,
Decît ajuns curînd și făr’ de trudă
Să pier la vatra mea de-o mînă crudă,
Precum avu Atridul s-o pățească,
De-a sa nevastă și de-Egist răpus.
Dar negreșit, de moartea cea obștească
Nu pot scăpa nici zeii cei de sus
Pe-un om al lor, oricît să și-l iubească,
Atunci cînd, împlinind ce i s-a pus
Hotar vieții, vine și-l doboară
Ursita sa și trebuie să moară!”
Răspunse-Atenei Telemac cuvinte:
„Oricît de jale mi-e, să nu-mi mai spui
De-acestea, Mentor, căci al meu părinte
In veci n-o să mai vadă țara lui!
Așa-i fu scris în sfatul vrerii sfinte!
Deci nu-mi vorbi de el! Eu însă vrui
De-altce să-ntreb pe Nestor, că-n dreptime
Și-n minte multă nu-l întrece nime,
Și-aud că el văzu, domnind poporul,
Trei rînduri de vieți! Și este-acel
Cui drept ar fi să-i zici nemuritorul!
Uimit eu stau uitîndu-mă la el.
Deci spune-o, Nestor, tu, apărătorul
Și fala neamului aheu, ce fel
De moarte-avu Agamemnon craiul2,
Și unde-a fost deci Menelau bălaiul
Pe cînd ucise-acest Egist pe-Atride?
Și cum urzi vicleanul uneltiri
Încît el slabul a putut ucide
Pe-un rege tare și cuprins de-oștiri?
N-a fost pesemne-n țările-argolide
Atridul Menelau, ci dus pe-airi?
Și-n pace deci putu, urmîndu-și țelul,
Să fie-așa-ndrăzneț Egist mișelul?”
Răspunse Nestor cel bătrîn: „Voi spune
Deci toate-adevărat, precum le știu.
Dar însuți vezi, că minți în cap ai bune,
Cum fu cu-acest a lui Atride fiu.
Căci mîna dac-ar fi putut-o pune
Pe răul de Egist, să-l prindă viu,
Sau nengropat măcar, întins pe masă,
Atunci cînd Menelau s-a-ntors acasă,
Nici parte pe mormînt, măcar de-o mînă
De lut pe el Egist n-ar fi avut,
Ci ruptu-l-ar fi cînii prin țărînă
Și hrană corbii-n cuib l-ar fi făcut,
Și nici la cap plîngîndu-i vro bătrînă
Bociri, aheii nu i-ar fi văzut,
Căci el într-adevăr, tu, Zevs preasfinte,
Cumplite gînduri și-a fost pus în minte!
Că-n timp ce noi făceam nemuritoare
Mari fapte-n Troia, el pe-atunci stetea
În fundul țării Argos la răcoare
Și, vrînd pe Clitemnestra, o scotea
Din mintea ei, cu vorbe-amăgitoare.
Nu-l vru, ce-i drept, destulă vreme ea
Și relei fapte mult se-mpotrivise,
Căci buna minte încă nu-i pierise
Și-avea cu ea și-un cîntăreț, să vadă
De cinstea ei, și-adins de-Atride pus
Să-i apere nevasta de vro nadă.
Dar cînd ursita zeilor de sus
Pe-aceștia-i înnodă, ca ei să cadă,
Atunci Egist într-un ostrov l-a dus
Pe-acest proroc, lipsit de-ale mîncării,
Lăsîndu-l pradă paserilor mării.
Voios pe ea îns-o sui-n palatul
Și-odaia lui. Deci vecinicilor zei
El multe coapse-a ars, nerușinatul,
Și aur mult el dete pentru ei
Și mult stetea și-n temple cu-atîrnatul
De-odoare mari țesute de femei,
Căci mare-o faptă săvîrșise-n pace,
Cum n-a crezut nicicînd să poată face.
Noi dar, plecînd din Lesbos împreună,
Veneam și eu, și Menelau venea,
Cu-același gînd și-aceeași voie bună.
Cînd flota însă Suniu-l ocolea,
Lovit-a Feb, din zarea de-unde tună,
Cu tari săgeți cîrmaciul ce-l avea
Pe nav-Atrid, și-l dete-așa pieririi
Cu cîrma-n mîni, în mijlocul plutirii,
Pe Fronte-Onetoridul, unul care
Fu cel mai meșter dintre cîți erau
Să poarte-o cîrmă-n vînt oricît de tare.
Acolo deci s-opri și Menelau,
Deși grăbit, să-i facă-nmormîntare.
Dar cînd apoi plecînd ei alergau
Cu vîntul bun ce li-l dădură zeii
Și-ajunși au fost la muntele Maleii,
O stîncă-ntinde-un colț, intrat cu totul
Turna asupră-i, cu năpraznic hui,
Suflări de vînt, ce-al mării cîmp scurmîndu-l,
Cumplit rostogoleau de spaim-oricui
Cît munții valuri, largu-ntreg umplîndu-l.
Deci duse-o parte-a ruptei flote-a lui
În jos spre Creta, cătră locu-n care
Un rîu. Iardanul, curge-n larga mare.
O stîncă-ntinde-un colț, intrat cu totul
Acolo-n mare-aproape de Gortin,
Și-acolo valuri, dinspre Fest, în cotul
Din stînga ei năvălitoare vin
Cînd mari și iuți le prăvălește Notul.
O parte-a flotei deci intra deplin
În strîmtul loc, și toate se sfărmară.
Dar oamenii-au scăpat la mal afară.
Dar cinci corăbii i le-mpinse vîntul
La vale spre Egipt, și i-au scăpat.
Acolo Menelau deci în pămîntul
Cu limbi străine-averi și-a adunat
Și aur mult și cîte vru preasfîntul.
Ci-ntr-ăst răstimp Egist cel blăstămat
Urzi prin Argos relele și-omorul,
Sfîrșind pe-Atrid și supuind poporul.
Deci șapte ani el stăpîni-n Micene,
Ci totu-n urmă i s-a-ntors în rău.
Căci iat-Orest se-ntoarse din Atene
Și-ucise, răzbunînd pe tatăl său,
Pe-acel Egist cu iscodiri viclene.
Și chiar făcea pomene-acest flăcău
Atît pentru Egist ucis de-aramă,
Cît și pentru becisnica sa mamă,
Și-n ziua asta s-a-ntîmplat să pice
Acasă Menelau cu multe-averi,
Pe cît putu-n corăbii să ridice…
Deci vezi și tu, nu face-ntîrzieri
Ca nu cumva cît timp lipsești, voinice,
Să-ți facă prinții-acasă laț să pieri
Și domni s-ajung-apoi averii tale
Și-așa să-ți fie-o moarte-această cale.
Deci mergi la Menelau! Te-ndemn, fărtate,
Să mergi la el. Căci numai de curînd
E-ntors de peste mări atît de late
Încît nici paseri, cele iuți, zburînd
Nu pot în cursul unui an străbate
Atîta larg, iar bietul om nicicînd
Nu poate-avea nădejde că mai scapă
De-l prind furtuni pe-atîta larg de apă.
Deci chiar acum și nezăbavnic pleacă
Pe nava care-o ai. Dar dacă vrei
Să mergi pe jos, pe-ntinderea cea seacă,
Iți dau pe unul dintre fiii mei,
Cu cai și car și tot, să te petreacă.
Să-l rogi despre-Odiseu să-ți spuie ce-i,
Și n-o să-ți mintă, că-i cu gînduri coapte.”
A zis. Și da-n apus. Și-apoi fu noapte.
Și-a zis Atene-atunci, luînd cuvîntul:
„Slăvite Nestor, bune-au fost ce-ai spus!
Dar vreme este, lui Poseidon sfîntul
Să-i bem păharul cel din urm-adus!
Deci frigeți limbi, căci s-a umbrit pămîntul
Și sfînta zi subt el de mult s-a dus.
Nici nu-i frumos să stăm prea mult la masă
Și-i vreme-acum de somn și dus acasă.”
A zis. Și le-au turnat pe mîni, și-umplură
Prin cupe vinul crainicii ahei;
Au fript și limbi, și veseli începură
Să-nchine toți puternicilor zei;
Și-atît cît le-a plăcut să bea, băură
Atene-apoi și Telemac al ei
Făceau gătiri, rupînd orice zăbavă,
Să plece-acum la mal în neagra navă.
Dar Nestor îi oprea: „O, nu, străine!
Ferească Zevs și zeii să vă las
Din casa mea, să mergeți de la mine
Ca și din casa unui om rămas
Sărac-lipit și gol de-oricare bine,
Nici țoale-avînd și nici un loc de mas
Și nici de oaspe-n casă pat mai moale!
La mine-i loc destul, și pat și țoale.
Și cît mai am suflarea cald-a vieții,
Eu, Nestor, asta n-aș putea s-o fac;
Și cît îmi vor trăi-n palat băieții,
Nu pot răbda să las pe Telemac
Să doarmă-n mal pe-o navă, ca drumeții!”
Răspunse-Atene-atunci: „Și-așa mă-mpac.
El cată să te-asculte-acum, bătrîne,
Și-așa e și frumos, și deci rămîne
Să doarmă-n casa ta, căci dînsul poate.
Eu plec la navă, pentru soții mei,
Că grija ei ne-o duc și-așteaptă, poate.
Dar și de-altfel mă laud că-ntre ei
Sînt cel mai vîrstnic și-ngrijesc de toate,
Căci toți, ca Telemac, sînt tinerei
Și nici nu sînt argați cu plată, bieții,
Ci vin de dragul lor și-al tinereții.
Iar mîne-abia ce va albi lumină,
Eu plec la cauconi, așa socot,
Căci am la ei de mult, și nu puțină,
Dătoare-o sumă, și-aș voi s-o scot.
Iar lui, fiindcă zeii-au vrut să-ți vină
Ca oaspe drag, ajută-i deci de tot:
C-un fiu de-al tău trimite-l c-o trăsură
Și cai voinici și buni de-alergătură.”
A zis Atene-așa, și ridicată
Zbura cu zborul linei cucuvăi;
Și toți au stat cu inima mirată.
A stat uimit și Nestor între-ai săi
Și-a prins de mîni pe Telemac deodată:
„Tu nu vei fi-ntre cei fricoși și răi,
Căci iată zeii te petrec, copile,
De-acum, din pragul tinerelor zile!
Căci n-a fost nimeni altul dintre-aceia
Ce-au casele pe-Olimp, n-a fost alt zeu,
Ci numai fiica ta, Tritogoneia,
Părinte Zevs, pe care și-Odiseu
Cu cinste ne-o ținea-ntre zei a treia.
Te-ndură, zîno, deci de neamul meu,
De fii și de nevasta mea, stăpîno,
Dă-mi nume bun și moartea lor amîn-o!
Iar ție-ți voi jertfi un june, iubite,
Cu largă ceafă și cu mers neblînd,
Nepus la jug, cu coarnele-aurite.”
Așa vorbi bătrînul domn, plecînd
Cu fii și gineri și mulțimi pornite
Spre-naltul său palat. Și-n urmă, cînd
Ajunseră-n odăile umbroase,
Șezură toți la rînd pe bănci frumoase.
Iar el pentru-nchinat un vin le dete
Păstrat de unsprezece ani, și-abia
Acum deschis din chiupul unde stete.
Pe-acesta deci prin cupe li-l punea
Și mult el se ruga grozavei fete
A Tatălui, spre-a fi iubit de ea.
Deci bînd apoi destul din vinul dulce,
S-au dus pe-acasă toți ca să se culce.
Dar bunul Telemac acolea mase,
Durmind în pat, săpat în cerdăcel,
Iar Nestor moșul lîngă el culcase
Pe-al său fecior, pe Pisistrat, acel
Ce-acum flăcău el unu-i mai rămase.
Iar Nestor în iatac durmi și el,
În cel mai dindărăt din tot palatul
Și doamnă-sa-i făcu, nevasta, patul.
Iar cînd veni și faptul dimineții,
Sculat bătrînul și ieșit ședea
Pe-o laviță cioplită, sub păreții
Palatului, din piatra ce lucea
Ca untdelemnu-n cioplitura feții.
Neleu pe-această bancă des ședea,
Dar el pe-atunci, de mult urmîndu-și sorții,
Intrat era-n locașurile morții,
Și-acum sta-n locu-i Nestor, purtătorul
Toiagului. Ieșind de prin palat,
Pe rînd i se-aduna-mprejur poporul
De fii: Aret și Stratiu cel bărbat,
Perseu și Trasimede luptătorul
Și Ehefron; și-n urmă Pisistrat
Venea cu Telemac, și-umplură rîndul,
De mîni pe el lîngă bătrîn ducîndu-l.
Iar Nestor începu: „Într-o clipită
Să-mi faceți, dragi copii, ce-aș fi dorit!
Și-ntîi să dăm Atenei mulțămită
Că ieri la jertfe-aievea mi-a venit.
Deci unul meargă-n cîmp, și să-mi trimită
Văcaru-n vale-un june împodobit;
Iar altu-n mal s-alerge și să vază
Ca, numai doi vîslași lăsînd ca pază,
S-aduc-aici pe dulcii frați de cruce
Ai oaspelui ce șade-aci-ntre noi.
Alt om dup-argintar mi se va duce,
Să sufle aur coarnelor, și-apoi
Voi ceialalți vedeți să mi s-apuce
De lucru-argații, că se lasă moi.
Să puie mese, bănci, s-aștearnă locul,
S-aducă apă și să-ncingă focul.”
A zis. Și gîfiiau fugind cu toții.
Sosi și juncul cel cu pașii grei;
Din neagra nav-apoi sosiră soții,
Venind și-Atene zîna-n rînd cu ei.
Sosi și-un argintar ce-aduse loții
Și alte scule cîte au acei
Ce știu lucra-mpodobituri de fală,
Cu clește și ciocan și nicovală.
Deci scoase Nestor aur, și-argintarul
Pe coarne-l potrivea frumos și-astfel
Încît s-o bucure pe-Atene darul.
Iar Ehefron de-un corn, și Stratiu cel
Voinic ținea de-alt corn, și cu păharul
De jertfă-Aret veni ținînd supt el
Buchet de flori și apă din fîntînă,
Și orz ținea-ntr-un coș într-altă mînă.
Ținea toporul cu-ascuțișuri bune
Voinicul Trasimed; ținea Perseu
Un vas gătit, ca sînge-n el s-adune.
Iar Nestor începu, chemînd pe zeu,
S-arunce-n foc, cu multă rugăciune,
Și peri din fruntea juncului, mereu,
Și orz pe sfînta vatră să presare,
Și nu-nceta chemînd cu rugă mare.
Iar cînd sfîrși, se-nțepeni feciorul
Cel vrednic, Trasimed, și-aproape stînd,
Izbi pe june în ceafă cu toporul.
Cu mușchii cefei rupți, căzu gemînd
Și-adînc pe ochi i-a-ntins pierirea norul
Evridica atunci, cum sta văzînd,
Cinstita doamnă, mare-un țipet dete,
Și-n cor țipară și nurori și fete.
Apoi l-au ridicat de jos și, gata
Ținîndu-l toți, cu-arama Pisistrat
Îi rupse-adînc din vine beregata.
Un negru val de sînge-a rîurat
Și sufletul din june atunci zburat-a.
Deci coapsele le-au scos și-apoi bogat
În seu le-au învălit, în pături grele,
Și-au pus și crunte măruntăi pe ele.
Bătrînul deci le-ardea pe crengi uscate,
Turnînd deasupra vin, iar fiii săi
Țineau pe foc frigările-ncrîngate.
Cînd ele-au ars de tot, iar măruntăi
Ce-au fript dintîi au fost acum mîncate,
Tăiară-n pripă sprintenii flăcăi
întregul june, și cărnuri împărțite
Frigeau acu-n țepușele-ascuțite.
Ci-n vremea asta a lui Nestor fiică,
Frumoasa Policaste ce-o avea
Din toate-ale lui fete cea mai mică,
Spăla pe Telemac și-i aducea
Manta pe largii umeri și tunică.
Deci cînd ieși din baie, el părea
Un zeu la chip, și toți doreau să-l vadă;
Și-așa el lîngă rege-a mers să șadă.
Și fripte-avînd fripturi prisositoare,
Mîncau acum, și-n veselul păhar
Turnau voinici cu mîni alergătoare.
Deci cînd au isprăvit și-al jertfei dar,
Vorbit-a Nestor vorbe zburătoare:
„Băieți ai mei! Să puneți la un car
Doi cai frumoși, cu umblete zburace,
Să plece-al nostru oaspe-acum în pace!”
A zis, iar ei aduser-o trăsură
Cu roibi frumoși și cu-nfocate nări;
Și-n car a pus și pini și băutură
Femeia casei, și tot rari mîncări,
De care numai regii pun în gură.
În car deci Telemac, între urări
Urcîndu-se și-alături lui, să mîie,
Voinicul Pisistrat a-ntins de frîie
Și-a dat cu biciu-n cai, iar ei zburară,
Lăsînd orașul Pilos, și mereu
Întreaga zi zburau pe cîmp pe-afară.
Veni și-Amurg, și-umbrea-ntunerec greu
Și-ajunși în Fere, la Diocle-ntrară,
Acel ce-a fost nepot al lui Alfeu,
Iar tată-i fuse Orsiloh bătrînul;
Și-au mas aici, și-i ospăta stăpînul.
În zori deci Pisistrat fugarii-i prinse
Din nou la car, iar caii din picior
Băteau în curtea cea cu pietre linse.
Deci el plesni din bici, iar caii-n zbor
Treceau pe cîmpul cel cu holde-ntinse.
Și-n urm-au isprăvit și drumul lor,
C-așa zburară roibii iuți ca focul.
Iar soarele-apunea și-umbrea tot locul.


←Cartea III Odiseea de Homer
Cartea IV Cartea V→


Ajunși acum pe-amurg și-n înfundatul
Ținut Lacedemona-n munți silhui,
Mînau la Menelau, la nepătatul
Al Spartei domn vestit, la masa cui
Nuntași umpleau de chiote palatul.
El tocmai mărita pe fata lui
Cu fiul lui Ahil, și-n toată voia,
Căci el i-a fost promis-o chiar din Troia,
Iar zeii le-mplineau acum nuntitul.
Deci socrul Menelau o trimitea
Cu mare-alai și chiot la vestitul
Oraș mirmidonesc ce-l stăpînea.
Dar și pe Megapente-al său iubitul,
Născut tîrziu din roabă,-l logodea
Cu fata lui Alector, Ehemila,
Și-așa-i nuntea și fiul și copila.
Acolea-și petreceau în casă dară,
Vecini și cunoscuți, și-alt mult popor.
Vestit un cîntăreț, de pe chitară
Cînta-ntre ei frumos, și-n fața lor
Doi inși, rotindu-se frumos, jucară.
Într-ăst răstimp, afară sub pridvor,
Frumosul car cu iuții cai s-oprise,
Cu cei născuți din Nestor și Ulise.
Văzu Eteoneu, bătrîna slugă,
La poartă pe străinii ce-așteptau
Și-ntră-n palat, ducîndu-se-ntr-o fugă
Să-i dea de știre-n sîrg lui Menelau.
Deci stînd vorbea, ca vrînd să spuie-o rugă
„Stăpîne, să mă ierți, dar văd că stau
La poartă doi străini, și-așa se pare
C-ar fi flăcăi din neam ales și mare.
Ce zici? Să-i chem în cas-ăcum, părinte?
Să-i las să deshămeze mîndrii cai,
Ori cate-și gazd-aiuri mai înainte?”
Așa vorbi, și-atunci pletosul crai
Mîhnit îl ocărî, vorbind cuvinte:
„Te știu acum de-un veac, și nu erai
Nici prost, Eteoneu a lui Boete,
Și nici copil. Dar ești, cum văd, băiete!
Noi doi, pîn-am ajuns aici acasă,
La cîți străini n-am găzduit pe drum?
Și cîți nu ne-au poftit la ei la masă!
Dar dare-ar Zevs din cer, măcar de-acum,
Să nu mai știm de lipsuri cum apasă!
Tu știi acestea, și mă-ntrebi! Dar cum?
Deshamă caii cei cu mîndre coame,
Și vezi și de străini, că le-o fi foame!”
Porni deci sluga și-ndemna din gură
Și pe-alți argați în ajutorul lui.
Deci caii uzi de jug și-alergătură
I-au dus în grajd, iar hamurile-n cui,
Și hrană pentru cai apoi făcură
Din orz amestecat cu-ovăz gălbui.
Iar carul de-un părete-l răzimară,
Și-n cas-apoi pe oaspeți îi chemară.
Ei foarte-uimiți erau aci-mpreună,
De-atîta slav-a mîndrului palat,
Căci luciu ca de soare-ori cel de lună
Lucea din toate-oriunde-ai fi cătat.
Și-așa privind cu drag și-n voie bună,
Cînd lacomii lor ochi s-au săturat,
Intrară să se spele-n apa băii,
Iar roabele-au lăut și-au uns flăcăii,
Le-au dat mantale și tunici, și-ndată
I-au dus în casă și pe jelț i-au pus
Vecini cu Menelau, slăvitul tată
Și rege-Atrid. Iar apă le-a adus
În scump de aur ibricel o fată,
Și stînd în față, le turna de sus,
În larg lighean de-argint, ca să se spele.
O mîndră mas-aduser-apoi ele,
Cu pîne și mîncări pe dînsa puse;
Venind și bucătarul le-mpărțea
Fripturi pe discuri, și-un erold le-aduse
Frumoase cupe de-aur ca să bea.
Și-așa ședeau pe-acele jelțuri suse,
Și-n față Menelau, și-i tot poftea.
„Mîncati acum și beți din cupa plină,
Și-apoi vom întreba, mai după cină,
Ce oaspeți dragi avem pe azi în casă;
Căci nu sînteți copii din oameni răi,
Iar vița vi-e din regi, din Joe trasă,
Căci tați de jos nu nasc atari flăcăi.”
Vorbind așa el a mai pus pe masă,
Ca mare cinste-a oaspeților săi,
Un spete-ntreg de bou, și gras și mare.
Și-așa steteau de vin și de mîncare.
Deci zise Telemac, plecîndu-și gura
Spre-a nu-nțelege-alt om, lui Pisistrat:
„Privește-n jur aci-ngrămăditura
De bronz și fildeș și de-argint curat,
Și auru-n odăi, și lucrătura!
Așa va fi la Joe prin palat!
Nespuse lucruri sînt aici, iubite,
Iar mințile, privind, îmi stau uimite!”
Atridul însă le-auzi cuvîntul
Și-așa răspunse la mirarea lor:
„Vai, dragii mei copii! Cu Zevs preasfîntul
Să nu se prindă nici un muritor!
Căci el e-n veci, nu-l spulberă mormîntul,
Și ține-averi de veci, ce-n veci nu mor.
Dar poate că-ntre oameni pot să fie,
Și poate nu, să-i pui alături mie,
Căci multe-averi adusei adunate,
Sosind, a opta vară, la ai mei,
Din multe drumuri rătăcit umblate
La cei de prin Egipt și-etiopei,
Prin Sidon, Chipru și-alte țări bogate,
Prin Libia, pe unde fată miei
De trei ori oaia-n an, și-așa vreau zeii
Că vii se nasc cu coarne-n frunte mieii.
Stăpîni ori slugi acolo niciodată
Ce-i lipsa de pășune n-o-nteleg.
Și brînză au și carne-ndestulată,
Căci oile dau lapte anu-ntreg;
Și-averea mea pe-acolo-i adunată.
Ci-n vremea, vai, ce mă trudeam să-ncheg
Printr-alte țări avere cu de-ajunsul,
Ucise-un rău pe frate-meu pe-ascunsul,
Prin răul sfat al relei lui neveste!
Vai, nici o bucurie n-am de-aveii,
Iar casa mea azi zguduită este,
Căci foarte multe-am îndurat dureri.
Părinții voștri vi-or fi spus aceste,
Oricine-s ei, ce casă cu puteri
Fu casa ce-am pierdut, și prăpădită
Ce-avere-a ars într-însa-ngrămădită!
Aș vrea mai bine dintr-a mea măsură
De-averi să-mi fi rămas un sfert de-abia,
Dar vii să-mi fi rămas cei ce căzură
La Troia-n largul cîmp, din vina mea!
Că-i plîng pe toți, de-mi dă plînsoarea-n gură
Și-așa mă răcoresc în jalea mea,
Iar uneori mai tac pe-aci-n palaturi,
Căci și de plîns ca de-orișice te saturi!
Deci pe-alții-i plîng ce-i plîng, și mă mai lasă,
Dar cînd gîndesc la unul dintre ei,
Nici somnul nu mi-e somn, nici masa masă,
Căci n-a răbdat nici unul dintre-ahei
La Troia mai cu drag! Și-acum spre casă,
Nici unul mai amar! Dar de la zei
Lui scrisă-i fu pesemne-acea urgie,
Și-o jale-acasă nesfîrșită mie!
Căci iată-l bietul om de cînd lipsește!
Și mult am întrebat pe toti să știu
De-i mort pe undeva ori mai trăiește,
Că n-aș mai plînge-așa de-aș ști că-i viu.
Bătrîn, Laerte tată-su-l jelește
Și dulcea Penelope-a lui și-un fiu
Rămas copil, de-abia născut acasă.”
Așa spunea, vorbind cu ei la masă.
Și-atunci nepotolit îl prinse dorul
De plîns pe Telemac. Și-așa ținînd
Cu mînile-amîndouă deci feciorul
Mantaua peste-obraji, plîngea oftînd.
Văzu și pricepu atunci păstorul
Popoarelor și sta-ndoit în gînd:
Să-ntrebe-acum de-i Telemac ori nu e,
Ori stînd s-aștepte însuși să i-o spuie.
Pe cînd prin suflet frămînta deci asta,
Veni de sus din mîndru-i foișor,
Elena cea cu mîndru chip, nevasta
Cu mers măreț de zeu nemuritor.
Un mîndru scaun deci îi puse-Adrasta,
Și-Alcippe sub picioare-un scump covor,
Un coș de-argint apoi Filo aduse,
Cel dat de-Alcandra lui Polib, ce fuse
Stăpîn și-n Teba din Egipet stete
(Că-n case-aveau nespuse-averi, grămezi,
Și-a dat lui Menelau cel blond la plete
Și băi de-argint și aur și tripezi,
Elenei însă de-aur scump îi dete
O furc-atunci — minune e s-o vezi! —
Și-un coș de-argint cu mîndră tivitură
De flori de aur la rotunda-i gură).
Pe-acesta deci Fil6 i-l dete-n mînă
Și multe gheme-avea, de tort, în el,
Și-alături furca ei cu-albastra lînă.
Pe-un scaun deci șezînd, și-un scăunel
Avînd sub tălpi, puternica stăpînă
Vorbi către bărbat și-a zis astfel:
„Știm oare-ori nu, iubite-al meu bărbate,
Ce oaspeți dragi ne vin să ne mai cate?
Și-ți mint, ori este-așa? Dar parcă-mi vine
Să cred că n-am văzut — și spaimă-mi fac
Să semene pe lume-un om mai bine,
Ca tînărul de-aici cu Telemac,
Pe care Odiseu (cînd pentru mine,
Nebuna, vai, mai bine-ar fi să tac,
Veneați sub Troia, greci din multe laturi)
Copil de țîță și-l lăsă-n palaturi.”
Uimit de-al ei cuvînt, Atridul stete
Și-a zis așa: „Dar asta zic și eu!
Picioare-așa și mîni, și cap și plete
Și-asemeni ochi frumoși ca Odiseu!
Și chiar spuneam cît ajutor îmi dete
La Troia-n cîmp, oriunde-a fost vrun greu,
Iar el și-a pus — și mă uitam la dînsul —
Mantaua peste-obraji și-l prinse plînsul!”
Răspunse-atunci flăcăul Nestoride:
„Al lui e-ntr-adevăr, și-i drept ce zici!
Dar el e om sfios, cum vezi, Atride,
Și-ntîiași dată e venit pe-aici.
Și nu-i frumos cu vorbe-a se deschide
fn fața ta, tu cel ce te ridici
Atît cu vorba-ncît ne este sfîntă
Și ca și-un glas de zeu pe toți ne-ncîntă.
Eu viu trimis de Nestor, de păstorul
Popoarelor, cu el, și-l petrecui,
Căci foarte-avea ca să te vadă dorul,
Și-un sfat să-i dai, ori pe vrun drum să-l pui.
Căci multe rabdă-n casa lui feciorul
Cu tată dus, cînd n-are-un om al lui!
Și-așa-i cu Telemac, că-i la strîmtime,
Că n-are tată și-i rămas cu nime!”
A zis, și-Atrid striga speriat: „Vai, Tată!
Și zei din cer! Deci am aici, la noi,
Pe fiul unui om iubit ce-odată
Răbdat-a pentru mine mari nevoi!
Vai, dacă i-ar fi fost de ceruri dată
Cu bine, bietu,-ntoarcerea-napoi,
Ziceam că-l voi iubi, mai sus avîndu-l
Decît pe-oricare-aheu, și-aveam și gîndul
Aici în Argos să-i zidesc cetate
Și case mari să-i fac, și să-i strămut
Din Itaca și-averile-adunate
Și tot poporul lui! Și-am fi avut
Atunci noi doi și case-nvecinate
Și-atunci noi doi mai des ne-am fi văzut.
Și-atunci, nemaifiind ce să ne pună
Zăgaz în drum petrecerii-mpreună,
În pace-am fi trăit și-ntr-o unire,
Iubindu-ne frățește, pînă cînd
Cu nor ne-ar fi-nvălit obșteasca fire!
Dar poate însuși Dumnezeu, nevrînd
Să vadă-n lume-atîta fericire,
Privi cu ochii răi la noi, făcînd
Ca numai Odiseu, de care-mi pasă,
El singur, el, să n-aibă-ntors acasă!”
Și-un plîns stîrnit-a-n toți cu ce spusese.
Plîngea Elena, Telemac plîngea,
Plîngea și Menelau cu lacrimi dese.
Și ochi neplînși nici Pisistrat n-avea,
C-aminte de-Antiloc își adusese,
De cel ucis de fiul ce-l avea
Frumoasa Eos, dulce-a ceții fată.
La el gîndea, și-așa-ncepu deodată:
„Atride Menelau! Al meu părinte
Ne spune-acasă, ori de cîte ori
Vorbim de tine, cum c-ai fi cuminte
Mai mult decît oricare-alți muritori.
Ascultă-mi deci și cîteva cuvinte!
E jalnic lucru, negreșit, să mori
De-o moarte rea și plîng pe-un om atare
Și-aș vrea să-l plîngă toți și orișicare,
C-atîta parte-au muritorii, bieții,
Să-și tundă părul și să plîngă-n veci!
Așa murit-a-n floarea tinereții
Și frate-meu, și n-a fost între greci
Chiar cel mai rău. Tu-l știi din timpul vieții.
Eu nu l-am apucat trăind și deci
Eu nu știu, dar aud din vremi trecute
C-a fost și-n luptă bun și-n fugă iute.”
Iar lui i-a zis Atride-atari cuvinte:
„Vorbești, iubite, drept și-așa cum știu
Vorbi acei născuți de mai-nainte
Și-au minte-n cap, de-a nu toca-n pustiu.
Dar ai, firește,-asemenea părinte!
Căci lesne poți cunoaște-oricînd un fiu
Din tați, cui Zevs le-a dat și-nsurătorii
Noroc frumos și buni din ea feciorii!
Așa i-a dat lui Nestor bătrînețe
Adînci și bune, și-i de-a vere plin,
Și-n jur copii frumoși cu firi istețe,
Iar veacul i se scurge-așa de lin.
Dar ștergeți, tineri, plînsul de pe fețe,
Și-acum să stăm de cină și de vin,
Și-n zori ce e de pus la cale-om pune
Și eu și Telemac, și ne vom spune.”
Asfaliu deci aduse damigeana;
Și-astfel mîncau, poftindu-se-ntre ei.
Alt lucru însă născoci Ileana
Cea mîndră-n chip ca fericiții zei,
Căci puse-n vin prin cupe buruiana
Pe care dac-o guști cu vin ce-l bei,
Uiți și mînii și-amar și dor de casă
Și nici de-un fel de grijă nu-ți mai pasă!
Deci cînd o bei cu vin amestecată,
Să plîngi într-astă zi tu n-ai putea,
Chiar și de ți-ar muri iubitul tată
Și dulcea maică, nu, nici de-ai vedea
Că răii-ucid cu armă-nsîngerată
Pe-un frate-ori fiu al tău, de l-ai avea.
Atari vestite ierburi minunate
Avea Elena, și de mult ei date
De una Polidamna, de prin țara
Egiptului, că-n țara asta cresc
Nespus de multe ierburi cît e vara.
Acestea cînd le-amesteci, folosesc
La multe boli, dar multe-aduc amara
Pierire-n om; și toți cîți locuiesc
Acolo-s doftori de-orice boală crudă,
Că-l au pe Pèon toți egipții rudă.
Pe-aceasta deci punînd-o-n oluri pline,
A dat porunci să toarne-n cupe-apoi,
Și-așa-ncepu: „Să m-ascultați pe mine
Și tu bărbate-al meu, și-aceștia doi,
Băieți din oameni buni! Iar Zevs dă bine
Și rău, cum vrea, că-i unul peste noi!
Acum șezînd mîncați, iar eu voi spune,
Căci multe de-Odiseu știu lucruri bune!
Dar n-aș putea-nșira de-a rîndul toate
Și-ntreaga viață de viteaz a lui,
Căci nesfîrșit mi-ar fi, și nu se poate!
Dar numai asta una vreau s-o spui,
Din cîte mari a făptuit, nepoate,
Și-așa a fost, că însămi o văzui!
Deci, singur se răni cu răni cumplite,
Punînd pe el și haine zdrențuite,
Și-așa ca unul rău robit nevoii,
În chip de cerșetor trecut-a dar
Pe multe străzi prin tot orașul Troii
Și nimeni nici nu-l bănuia măcar.
Dar eu, cum cunoșteam pe toți eroii,
Vedeam că-i el, deși era murdar.
Și-l și-ntrebai, dar el cu multe-ascunsuri
Știa să-mi dea tot pe-alte căi răspunsuri.
Dac cînd l-am dus cu multă silă-n baie
Și cînd apoi cu untdelemn l-am uns
Și-am dat porunci să-l puie-ntr-alte straie,
El foarte mă jura să-l țiu ascuns,
Îmi spuse-apoi de taberile-ahae,
Ce gînduri au, ce lipsuri le-au ajuns.
Pe mulți troieni apoi sub spada-i puse
Și-n mal la greci destule știri le duse.
Troiencele bocind atunci urlară.
Dar eu mă bucuram, că m-a fost prins
Fierbinte dor să mă ren torc în țară.
Și foarte mă căiam, cu foc nestins,
Că Venus mă-ncurcase-n fapt-amară
Și-așa de-orbește-n mreje m-a cuprins:
Să-mi las și-averi și fata și palatul
Și-așa de bun și vrednic om, bărbatul!”
Vorbi și Menelau, și-a zis cuvinte:
„Așa-i, nevastă, și e drept ce spui!
Eu foarte bine știu și gînd și minte
A multora eroi, că-i cunoscui,
Și multe țări vedeam eu mai-nainte!
Dar om ca Odiseu, cu firea lui,
Eu n-am văzut cu ochii mei pe altul,
Că mare suflet i-a mai dat Preanaltul!
Ce inimă-ndrăzneaț-avu ca leii
Și-n calul cel de lemn ce fuse scris
Să piarză Troia, cînd în el aheii,
Tot cei mai buni și tari ne-am fost închis!
Veniși și tu la cal, căci poate zeii
Spre-a da mărire Troiei te-au trimis;
Și nu erai tu singură, știi bine,
Era și Deifob cel bun cu tine.
Mult timp tu pipăiai pe cîmp rămasul
Și golul cal de pîndă, și-ncercai.
De trei ori deci l-ai ocolit cu pasul
Și mulți bărbați pe nume ne chemai,
Cu sunet prefăcut, luîndu-ți glasul
Al multora neveste de danai.
Atuncii Tididul și-Odiseu, noi, dară,
Din cal ni te-auzeam strigînd pe-afară,
Și-am vrut să și ieșim, noi doi, la tine,
Ori glas să dăm. Ne-opri îns-Odiseu:
Și-așa tăceam, și toți tăceau, vezi bine.
Deci vru să strige singur Anticleu,
Dar el l-a prins de bot și-l strînse bine
Cu mîni voinice și l-a strîns mereu,
Cît timp ni te-au ținut pe-acolo zeii.
Și-așa scăpă de rău pe toți aheii.”
Răspunse Telemac: „Vitează fire
Avut-a tata-n toate ce-a făcut,
Dar asta-i lucru și mai de mîhnire!
Căci toate-acestea lucruri n-au putut
Să-l mîntuie de trista sa pierire,
Chiar inimă de fier să fi avut.
Dar haide-acum, trimiteți-ne-n pace,
Căci timpul semn spre somn de-acum ne face.”
A zis, și-apoi porunci Elena dete
S-aștearnă pături pe-așternutul pus
În mîndrul cerdăcel de sub părete,
Cu mîndre țoale moi, și larg și sus,
Și cergi pentru-nvălit. Deci roabe fete
Cu facle-n mîni în grabă s-au și dus
Și pat făceau, la zările luminii.
Un crainic a condus apoi străinii,
Pe mîndrul Telemac și nepătatul
Născut din Nestor, unde-acestor doi
Frumos și-nalt li se gătise patul.
S-a dus și domnul Menelau apoi
În cel mai dindărăt din tot palatul
Iatac al său, și-n pat cu velinți moi
Durmi și el, și-alături lui, nevasta,
Frumoasa-ntre femei, Elena asta.
Cînd roșul cer apoi în zori s-aprinse,
Sculîndu-se viteazul domn din pat,
Vestminte-a pus pe el, și larg încinse
Voinica spadă peste pieptul lat,
Frumoase-opinci sub tălpi apoi își prinse,
Și-un zeu păru că iese din palat.
Aproape-apoi pe Telemac chemîndu-l,
Ședeau alături, și-i vorbea-ntrebîndu-l:
„Voinice-al meu, tu stăi acum și spune
Ce dor împinse lungul drum al tău
Spre țara mea? Vro grijă te răpune?
Obștesc e lucru, ori vrun propriu rău?
Aș vrea de-altfel să fie lucruri bune.”
Răspunse-atunci cumintele flăcău:
„Vestite Menelau, răspunsu-i gata:
Eu viu s-adun vro veste despre tata.
Că-mi duc mișeii casa spre ruină
Și-mi piere munca de pe cîmp, și tot.
Și casa, rege, de dușmani mi-e plină
Și-mi taie boi și oi și vinu-l scot
Cu vedrele și nu se mai alină
Ai mamei pețitori! Eu nu mai pot,
Căci praf acum din casa mea s-alege!
Deci vin ca să-ți cuprind genunchii, rege,
Să-mi spui ce știi, căci trista lui pierire
Cu ochii tăi tu poți s-o fi văzut;
Ori poate-ai prins din auzit vro știre,
Căci rău fu ceasu-n care fu născut!
Dar nu gîndi să cruți a mea mîhnire,
Spunînd mai dulce-amarul petrecut,
Și nici că-mi faci rușine, rege bune,
Ci golul adevăr și-ntreg mi-l spune!
Și dacă oarecînd iubitu-mi tată
Vro faptă ți-a promis, ori vrun cuvînt,
Și dacă ți-a-mplinit vrun bine-odată,
Acolo-n cîmp pe-al Troilor pămînt,
Aminte-ți fie-acuma și-mi arată
Că pentru el, iubite rege,-ți sînt
Și eu iubit, să-mi spui ce știi ascunse!”
A zis, și-oftînd Atride-așa răspunse:
„În patul unui om atît de tare
Au vrut să doarmă, deci, cei slabi și răi
Dar cum cînd o cerboaică biata, care
Își culc-abia născuții pui ai săi,
Acolo unde cuib un leu îl are
Și pleacă la păscut prin munți și văi,
Iar leu-ntrînd în cuib sub labă-i pune
Și-așa cu-o moarte jalnică-i răpune.
Așa cu ei va face și-al tău tată!
Vai, dare-ar Zevs să fie precum știu
Că-n Lesbos fu,-n cetatea cea bogată,
Cînd ceart-avînd cu-al Filomelei fiu,
Sculîndu-se-l trînti cumplit o dată,
De-au rîs aheii toți. Așa, de-i viu,
Să dea acasă gloatei pețitoare
Sfîrșit grăbit și-amară-nsurătoare!
Iar de-altele ce-ntrebi, apoi, iubite,
Eu n-aș putea să spun nimic de el
Decît ce știu și eu din auzite,
Și n-aș voi, firește, să te-nșel.
Dar n-am s-ascund ca lucruri tăinuite
Ce-mi spuse-odată moșul mării-acel
Ce spune-adevărat; pe-acestea toate
Pe rînd o să le spui cu drag, nepoate.
Aveam să plec deci mare-atunci dorință.
Cînd fui la Nil mult timp oprit de zei,
Căci nu le detei jertfe-ntru priință,
De boi voinici, căci una cer și ei:
S-avem mereu aminte-a lor voință!
Deci este-acolo-n largul mării cei
Cu valuri mari, în fața și-n hotarul
Egiptului, un loc ce-i zice Farul,
Departe-atîta loc cam cît străbate,
Plutind o zi, un bun și iute vas,
Cînd are bun și iute vînt din spate.
Acolo-i un liman, prea bun de tras
Corăbii-n el, că, stînd și apărate,
Iau apă de băut și fac popas.
Deci douăzeci de zile mă ținură
Acolo zeii prins, căci nu bătură
De loc suflări de vînt care să poată
Să dea corăbii clipă de pornit.
Și-așa merindea ni-o sfîrșisem toată.
Iar soții-mi flămînzeau, și-am fi pierit,
De nu s-ar fi-ndurat ca să mă scoată
O fat-a lui Proteu, că m-a-ntîlnit
Mîhnit umblînd, și singur, Idoteea,
Departe de fărtați, căci bieții-aceia
Răzleți întreaga zi-și vînau norocul
Cu undița la mal să prindă pești,
Iar foamea-n măruntăi le-ardea ca focul.
Văzîndu-mă, mi-a zis: «Copil ce ești!
De-atîta timp și n-ai aflat mijlocul
Să scapi de-amar? Ori singur ți-l voiești?
Că rabzi în chip prostesc, cum nu se cade,
Iar inima-n tovarășii tăi scade!»
Răspunsei eu: «Oricine-ai fi, te scoate
Norocu-n drumul meu, dacă te pleci
Spre-al meu necaz! Nu vrînd eu rabd. Dar poate
Greșii ceva la cei ce sînt în veci.
Dar zeu ești tu și-un zeu le știe toate.
Vorbește, zîno, și-mi arată deci:
Ce zeu m-oprește-aici și nu mă lasă,
Și cum va fi și drumul meu spre casă?»
Răspunse ea atunci: «Acum. străine,
Voi spune tot, iar tu să mă-nțelegi.
Pe-aici un moș de mare zilnic vine,
Și-ți spune-orice-adevăr, cînd poți să-l legi,
Proteu cel din Egipt, căci știe bine
Ce-ascunde-adîncul larg al mării-ntregi.
Neptun îi este domn, și-așa se zice
Că-i tatăl meu și-i sînt deci dintre fiice.
Din gura ăstui moș putere-ai scoate
Întregul adevăr, dac-ai putea
Să-l prinzi pîndindu-l, căci ți-ar spune toate.
Și cum să pleci și ce drum vei avea.
Să-ți spuie însă și-alte lucruri poate,
De-acasă din palat, dacă vei vrea,
De rău și bine-orice-ntîmplări trecute,
De cînd ești dus cu nava ta cea iute.»
Așa mi-a zis, și-așa i-am zis cuvinte:
«Dar spune-mi tu ce laț aș face eu,
Să-l prind, că-i zeu și poate ști-nainte,
Și-așa el s-ar feri de lațul meu.
Că-i lucru greu și-adese necuminte
Să-ncerce-un om să facă rob pe un zeu!»
I-am zis, și mi-a răspuns cu sfaturi bune:
«Ascultă deci, că și-asta o voi spune:
Cînd soarele-n amiazi cuptor se pare,
Atunci, ieșind de spume-acoperit
Bătrînul mării din cărunta mare,
Pe cînd Zefirul suflă potolit,
Se culcă-n peșteri unde cuib el are.
Și-n jurul lui tot ies necontenit,
Ies foce, răspîndind putori cumplite
De zoi al mării-n veci nedomolite.
Acolo deci în faptul dimineții,
Culcat în rînd cu focele să fii.
Alege deci cu tine pe băieții,
Pe cei mai tari, pe trei, pe care-i știi
Că-s și-ndrăzneți în punerea vieții.
Căci foarte multe știe viclenii
Acest bătrîn. Și-ascultă cîte poate!
Umblînd dintîi, le numără pe toate,
Pe cîte foce dorm, ca să le știe
Cu numărul, tot cinci și cinci, și-apoi
Se culc-așa-ntre-atîta turmă vie,
Cum doarme-n cîmp ciobanul între oi.
Văzîndu-l deci culcat, atunci vă fie
Puterile și inima cu voi,
Și strîns legați pe moșul negrei ape,
Oricît s-ar zvîrcoli, cătînd să scape.
Deci el lua-va-ntîi înfricoșate
Făpturi de spaim-a cîte fiare sînt,
Și foc și apă, dar cu mîni legate
Țineți-l tare-ntr-una pe pămînt.
Dar cînd apoi ca moș o să s-arate
Precum ieși din val, și-avînd cuvînt
De om ca voi, slăbiți atunci cu strînsul
Și dîndu-i drum, să-ntrebi să spuie dînsul:
Ce zeu asupră-ți cu mînie cată
Și drum pe mare cum vei fi avînd?»
A zis, și-n mare-apoi pieri deodată.
Iar eu apoi spre maluri scoborînd,
Veneam la nava pe nisip lăsată
Și multe-mi clocoteau de-a valma-n gînd.
Deci noapte fu, și-așa, cinîndu-mi soții,
Dormeam, întinși pe-al mării prund, cu toți
În zori apoi, gătit cu-ale rugării,
Am mers pe mul și mult chemam pe zei.
Și-aveam și tari și vrednici ai răbdării
La orișice primejdie-aici, pe trei.
Iar zîna scufundată-n sînul mării
Ne-a scos în vremea asta patru piei
De foce mari, jupite-acum de-ndată,
Gătind o cursă pentru propriu-i tată.
Deci patru gropi săpai în nisiposul
Și largul mal, și-n gropi intrați apoi
O foarte-amară pînd-aveam în dosul
Acelor piei zvîrlite peste noi,
Căci pînă-n moarte ne-obosea mirosul
Cel tare-al focilor de-al mării zoi.
Dar cine, vai, ca noi așa-nvăliții,
Dormi vrodată-n lume-n rînd cu chiții?
Dar însăși ea ne-a fost lecuitoarea,
Această zînă bun-a sterpei mări,
Căci ea ne-a pus frumos mirositoarea
Ambrozie-a zeilor de sus subt nări,
Și-așa, scăzînd cu mult în piei putoarea,
Spori putința groaznicei răbdări.
Deci stînd, pîndeam să ni s-arate prada.
Iar foce-acum ieșiră cu grămada
Și-n rînduri s-așezau, și mari și grele,
Să doarmă-n mal. Pe-amiazi apoi văzui
Cum iese-ncet și moșul pîndei mele,
Și-umblînd își socotea pe care nu-i.
Deci și pe noi ne numără-ntre ele,
Și-ntins apoi durmea-ntre turma lui.
Noi patru-atunci, sărind cu hui de gură,
L-am prins sub noi cu mare-asupritură.
Dar nu-și uită de multe-nșelătoare
Făpturi bătrînul, și sări semeț
De-ntîi ca leu, cu coamă-ngrozitoare,
Pardal cumplit și mare porc mistreț
Și șarpe lung, și apă curgătoare
Și mare-apoi copac la foaie creț.
Noi însă neclintiți, răbdîndu-i jocul,
Sub mîni îl apăsăm să-și ție locul.
Dar cînd i s-a urît cu-ale făpturii
Schimbări viclene-ntr-una fără grai,
Vorbi-n sfîrșit cuvinte de-ale gurii
Și-a zis așa: «Atride,-acum să stai!
Ce zeu mi te-a-nvățat, să vii ca furii,
Pe-ascunsul să mă legi? Ce lipsuri ai?»
Răspunsei deci: «Tu știi, moșnege, bine.
De ce-nvîrtind-o te mai joci cu mine?
Oprit aci-n ostrov de multă vreme,
Eu n-am nici un mijloc să fac ce vreu,
Iar inima-mi, scăzînd acum, se teme.
Ești zeu și știi, și poți să spui ce zeu
M-oprește-acoalea și mă face-a geme.
Și cum să-ncep pe mare drumul meu?»
Am zis, și mi-a răspuns cu multă voie:
«Ei cum! Tu trebuia să faci lui Joe
Și altor zei din ceruri jertfe sfinte,
Și-n nav-apoi suindu-te să pleci,
Și-atunci puteai, dac-ai fi fost cuminte,
Tot largul mării celei mari să-l treci.
Deci n-ai acum s-ajungi mai înainte
La casa ta și-a taților și deci
Tu n-ai să mai revezi pe-ai tăi tovarăși
Decît cînd vei sui cu nava iarăși
Pe marele Egipt, și cînd o sută
De boi tăia-vei zeilor ca dar;
Mînia lor va sta atunci tăcută,
Dînd drum deschis pe-al mării larg hotar.»
Mi-a zis, și-am stat cu inima pierdută,
Că-mi cere iarăși drumul cel amar
Și-așa de greu, pe sterpul larg al mării.
Și-am zis, punîndu-mi stavilă-ntristării:
«Pe-acestea toate le voi face-n fine
Cum ceri și zici. Și-acum să-mi spui de-acei
Lăsați la mal de Nestor și de mine
De cînd ne despărțirăm de-alți ahei
La Troia-n cîmp: sosit-au toți cu bine
Pe-al mării-ntins, ori au pierit din ei
Pe drum, ori între-ai lor, de mîni ascunse?»
Așa i-am zis, și-așa vorbind răspunse:
«Dorința ta, știi tu ce-amar recheamă?
Și ce ți-e bun să știi ce știe-un zeu?
Că-ndată ce vei ști ce vrei, mi-e teamă
Că trist vei fi și-ai vrea să plîngi mereu!
Pieriră unii și-au rămas o seamă;
Iar dintre capii neamului aheu,
Pieriră doi. Cei morți, la Troia plînșii,
Îi știi, c-ai fost. Deci nu vorbesc de dînșii.
Iar unul, viu, e rob în larga mare.
Eant pieri pe drum, așa c-a dat
Spre stînci la Gire-ntr-o primejdie mare.
Dar și urît de-Atene,-ar fi scăpat
De n-ar fi scos din gur-o vorbă-atare
încît de zei el nu mai fu iertat;
A zis că va scăpa de mări zbătute,
Ori vreau, ori nu, cei vecinici să-l ajute!
Și-atunci Poseidon, auzindu-i gura
Ce hule-a scos, își prinse furca lui
În țapenele mîni, iar lovitura
Făcu să crape-n două-al stîncii grui.
O parte-a stîncii-a stat, dar fărmitura
Pe care sta Eant s-a dus cu hui
În marea care-atît de-adînc scufundă
Că singuri zeii știu cît e de-afundă.
Așa deci, bînd din apa cea sărată,
Pieri Eant. Iar frate-tău, scutit
De Hera-ntîi, scăpa de-o-ntărîtată
Mînie-a mării, pînă ce-a venit
La muntele Maleii, cînd deodată
L-a prins furtuna-ntr-un vîrtej cumplit,
Ce-l dete-n largul groaznicelor ape.
Dar și de-aici lui scris îi fu să scape,
Căci vîntul i s-a-ntors și-n pace-l duse
Spre țara sa; și-ntr-un amurg tîrziu
Sosit-a-n colțul țării, unde-avuse
Tieste casă, iar acum un fiu
Al ăstuia, Egist. Deci jertfe-aduse
Că iar se vede-n dulcea țară-i viu
Și-al țării lui pămînt el sărutîndu-l,
Plîngea cu hohot și s-uimea văzîndu-l.
Dar fu văzut de-acel năimit, cu plată
De două litre de-aur, ce-l pîndea
Cu anu-ntreg, spre-a da de știre-ndată
Că trece Agamemnon, ca să-i ia
Egist putința de-a-și vădi bărbată
Și-acum Atridul inima ce-avea.
Văzîndu-l deci, se scoborî pîndarul
Să-i spuie lui Egist, iar el, tîlharul,
Găsi o cursă-n mintea lui cea plină.
Deci douăzcci, pe cei mai tari, i-a pus
Bărbați la pîndă-n camera vecină.
Iar el, cu cai și care-apoi, s-a dus
La mal, chemînd pe frate-tău la cină.
El, neștiind, veni; și l-au răpus!
Că-n timp ce-l ospătau, pieri eroul
Cum piere-n grajd junghiat de-o mînă boul.
Și-a fost omor așa că nu rămase
Nici unul viu de-ai fratelui tău toți,
Nici unul viu de-ai lui Egist, și-n case
Ei unii pe-alții se-njunghiară toți.»
Și-atît de mare plînset m-apucase
Că-n colb zăceam, cum n-ai de ce să poți
Să fii mai trist; dar cînd, scăzîndu-mi plînsul,
Tăcui puțin, din nou îmi zise dînsul:
«Nu poți plîngînd să-ntorci cele trecute!
Deci pleacă mai curînd și-acuma chiar,
S-ajungi mai iute-n țara ta; deci du-te!
Căci ori găsi-l-vei viu pe-acel tîlhar,
Ori dacă nu, de-Orest, sosit mai iute,
Ucis găsi-l-vei, și-o să poți măcar
Să-i vezi și tu gătirea-nmormîntării.»
Așa mi-a zis Proteu, moșneagul mării.
Iar eu, deși mîhnit, îmi prinsei firea
Și n-am mai plîns. Și iarăși zisei eu:
«Acestora le știu acum pierirea.
Dar cine este-al treilea cap aheu,
Ce-i mort ori viu robit în mare-airea?»
Răspunse el atunci: «E Odiseu,
Născutul din Laert stăpînitorul,
Acel ce-n Itaca domni poporul.
Pe-acesta deci, plîngînd cu mari suspine,
Departe-ntr-un ostrov eu vi-l văzui
La zînă, la Calipso, care-l ține
Cu silă-n casă, iar scăpare nu-i,
Căci n-are navă și nici soți cu sine
Să plece-odată-n dulce țara lui.
Dar ție, Menelau, ți-e scrisul sorții
Nu-n Argos să-ți întîmpini ceasul morții,
Ci-n clipele din urmă te vor trece
La margini de pămînt seninii zei,
În locul unde Radamant petrece
Etern ferice-n cîmpii elizei.
Acolo nu-s nici ploi, nici iarnă rece,
Și-atît de lesne-i viața pentru cei
Ce-acolo stau, că-n veci o dulce boare
Trimite-Oceanul, aducînd răcoare.»
Zicînd, pieri-ntr-al mării-adînc deodată.
Iar eu pornii la navă, și pe cînd
Mergeam așa cu inima-ntristată,
De-a valma toate-mi clocoteau prin gînd.
Cînd fui apoi la nava-n prund lăsată,
Gătii cu soții cina, și-n curînd
Veni și noaptea din adîncul zării,
Iar noi întinși durmeam pe malul mării.
Iar cînd sosi și fiica dimineții,
La larg în apă navele le-au tras,
Din prundul unde-au stat, și-au pus băieții
Catarg și pînze fiecărui vas,
Și-ntrînd și ei, mînuitori lopeții,
Băteau în tact cu vîslele-ntr-un glas.
Și-n apele Egiptului noi, dară,
Precum ni se ceru, ne-oprirăm iară
Și jertte-am dat, de boi tăiați, de-o sută,
Și-așa-mpăcai pe cei din cerul sfînt.
Iar cînd le-a fost mînia-n piepturi mută,
Nălțai pentru-Agamemnon un mormînt,
Spre-a fi cu faimă-n veci nepetrecută.
Plecai apoi spre țara mea, și-un vînt
Frumos lăsară zeii după mine
Și-n scurt răstimp sosii apoi cu bine…
Dar haide-acum și-n casa mea, voinice,
Vro zece zile-ori și mai mult să stai,
Și-apoi te voi lăsa, oricînd vei zice.
Și mîndre daruri îți voi da, trei cai
Și-un car frumos, și vei pleca ferice.
Și-o cupă mîndră, de-nchinat s-o ai
La zei, spre-a-ți aminti de-această cale,
Oricînd vei bea-n tot timpul vieții tale.
Vorbind atunci, așa i-a zis feciorul:
„Te rog acum să nu m-oprești să stau.
Și-un an întreg s-ascuit desfătătorul
Cuvînt ce zeii-atit de-adînc ți-l dau,
Și-un an de-aș sta și nu m-ar prinde dorul
De-ai mei de-acasă, rege Menelau!
Dar nu mai pot să-mi stea prin Pilos soții,
Căci nu-s ai mei, ci stau de drag cu toții.
Un dar de preț îl vom primi, stăpîne,
Dar nu putem lua și cai cu noi;
Din partea asta darul deci rămîne.
Domnind pe șes, ai troscot și trifoi
Și orz și-ovăz și grîu. La noi nici grîne,
Nici drumuri largi nu sînt, și nici un soi
De hrană pentru cai, ci culmi destule
Cari caprelor fac ugere sătule.
Pe cîte-ostroave marea-n jur le-mbracă,
N-au locuri largi de cai, nici holde n-au,
Iar Itaca e cea mai mult săracă.”
Îl strînse-atunci de mînă Menelau
Zîmbind, și-a zis: „Ai bună minte, dacă
Vorbești deschis așa! Deci am să-ți dau
Alt dar, că pot. Și iată, dintre cîte
Le țiu, fiind ca daruri hotărîte,
Îți dau deci de-amintire-un dar pe care
De cel mai drag și mîndru-l prețuim:
Un ol frumos și-ntreg de-argint, și are
De aur buza, și făcut îl știm
De meșterul Efest, cu muncă mare.
Mi-l dete-n Sidon regele Tidim
Pe cînd prin țara lui m-aduse-ocolul.
Deci dacă vrei, tu du-ți, voinice, olul.”
Ci-n vremea-n care ei vorbeau aceste,
Meseni veneau, și toți cu cîte-un dar.
Bărbații deci, cu vinul cel ce este
Putere-a vieții-n veselul pahar,
Veneau cu miei; iar mîndrele neveste,
Avînd pe cap frumosul lor ștergar,
Veneau cu pîni și le-așezau pe masă,
Și-așa găteau de cină-n larga casă.
Iar prinții-și petreceau lîngă palatul
Din Itaca, și-așa ca de-obicei
Făcînd obrăznicii, cu aruncatul
De discuri și dc lănci, iar între ei
Ședea, cu Evrimac nerușinatul,
Trufașul Antinou, căci între-ahei
Doi capi erau. Spre-aceștia deci venise
Să-ntrebe Noemon și-așa le zise:
„Știm oare-ori nu, pe cînd, de-o vrea și Joe,
Se-ntoarce-acum din Pilos Telemac?
Mi-a dus corabia și-aș avea nevoie
Să trec la Elis cea cu mult alac,
Că am acolo iepe, Antinoe,
Cu mînzi catîri, și mari acum se fac.
Dar nemblînziți îmi pasc prin Elis lunca,
Și-aș vrea s-aduc să-nvăț un mînz cu munca.”
Le-a zis, și-accștia foarte se mirară,
Că nu-l credeau plecat. Credeau mereu
Că sta ascuns, ori trebi avînd, la țară,
La stînă poate-ori chiar la Eumeu.
Deci zise Antinou: „Se duse dară?
De cînd e dus? Aș vrea să știu și eu!
Ce soți avea? Străini erau bărbații?
Năimiți? Ori numai slugile și-argații?
Căci și cu-argații săi putea s-o facă.
Și spune-ne de nav-adevărat,
Să știm și noi cu bună știre, dacă
I-ai dat-o tu, căci foarte te-a rugat,
Ori el ți-a dus-o, fără ca să-ți placă?”
Răspunse Noemon atunci mirat:
„Ba eu i-am dat-o, și cu-ntreaga vrere!
Dar cine nu i-ar da-o cînd i-o cere
Un om așa de strîmtorat, nepoate?
Greu lucru să n-o dai. Iar soții lui
Sînt cei mai buni din tot orașul, poate,
Și-n frunte Mentor. Ori îți mint ce spui,
Și-a fost un zeu? Că-i sămăna-ntru toate,
Și mult mă mir și-acum, căci îl văzui
Chiar ieri pe Mentor, moșul plin de slavă
Atunci însă-l văzui intrînd în navă.”
Așa vorbi feacul și se duse;
Dar mîndrul suflet dintr-aceștia doi
Uimit era, și furia-l umpluse.
Strigă cu strigăt Antinou apoi,
Iar asta jocului sfîrșit îi puse:
„Veniți, vă rog, fruntași ahei, la noi!”
Și neagra-i inimă fierbea de ură
Și-un foc prin noapte ochii lui părură.
„Credeați de Telemac că n-o să plece,
Fărtați ai mei? Și iată-l că-i pe drum!
Obraznic om! Dar nu i se va trece!
Aci-ntre noi atîția oameni, cum?
Băiatu-și drege-o navă și-l petrece
Popor ales? Să știți că el de-acum
Ne vrea pierirea! Dar ucidă-l Joe,
Să n-aibă timp plinirilor pe voie.
Deci dați-mi, frați, o navă călătoare
Și douăzeci de soți, de vi-e pe plac,
S-aștept pe-acest nebun la vro strîmtoare,
La Same cel stîncos, că vreau să fac
Să-i fie-amar și-n veci fără de soare
Ăst drum, și-acum și-apoi, lui Telemac!”
A zis. Și-l îndemnau, și prinse sfatul;
Iar ei plecînd, umplură iar palatul.
Dar n-au rămas aceste neștiute
Mult timp stăpînei, ci-ntr-aceeași zi
Știu ce-au pus în mințile pierdute;
Căci crainicul Medon care-auzi,
Fiind pe-acolo, celea petrecute,
S-a și pornit să-i spuie ce urzi
Vicleanul sfat, pe fiu să-i puie mîna.
Văzîndu-l deci în prag, i-a zis stăpîna:
„La ce te-au mai trimis iar prinții? Spune!
Să dai porunci la slujnici, pentru ei
Să-și lase lucrul, căci e timp de-a pune
O masă iar? Vai, dea seninii zei,
În veci de-acum să nu se mai adune
Și nici să nu pețească-n veci femei,
Și cina ce-o gătesc aci-ndrăzneții
Le fie cina cea din urm-a vieții!
Ah, voi, cari stați mîncînd, nerușinații,
Averile lui Telemac, la el aici,
Nimic n-ați auzit de Odiseu? Nici tații
Nimic nu vă vorbeau, cînd ați fost mici,
Nimic de el? Dar care sînt bărbații
Din tot poporu-acesta de voinici,
Pe care el să fi cătat anume
Prin rău și nedreptate să-i sugrume
Precum au obicei de-a pururi regii,
Iubind pe-un om, cînd pe-altu-l prigonesc?
Dar cui făcu el rău, c-un drept al legii?
Oh, nu, ci voi, și gîndul mișelesc
Vi-l dați pe față și otrava-ntregii
Cruzimi din piept, căci răii răsplătesc
Cu rău făcutul bine totdeauna!”
Răspunse deci Medon. sporind furtuna:
„Oh, dare-ar Dumnezeu din cer să fie
Al tău acesta cel mai mare rău!
Dar mult mai mare-i cel ce va să vie,
Căci vreau s-omoare pe băiatul tău!
Dar nu le-ajute Zevs în vecinicie!
S-a dus la Pilos bietul de flăcău,
Pe-acolo știri de tată-său s-adune,
Iar ei, pîndind în drum, îl vor răpune!”
A zis, iar ea simți prin piept arsură
Și-un tremur prin genunchi, deci a rămas
Mult timp așa făr de suflare-n gură
Și mut îi stete dulcele ei glas,
Iar ochii morți de lacrămi i s-umplură.
Tîrziu, cînd sufletul cu-ncetu-i pas
Se-ntoarse-apoi dintr-ale spaimei goane:
„De ce-a plecat băiatul meu, Medoane?
Și ce nevoie-avut-a să se suie
Pe una dintre navele ce sînt
Ai mării cai, ce-n largul vintre-ncuie
Drumeți pe-un umed șes, purtați de vînt?
De ce-a plecat? Ori vrut-a să-și răpuie
Și numele-ntre cei de pe pămînt?”
Răspunse-atunci Medon, cuminte-n toate:
„Vrun zeu îi dete gîndu-acesta poate,
Știu eu, ori poate inima-l împinse
S-audă de-Odiseu de e pe drum,
Iar dacă-i mort, ce-amară soartă-l stinse.”
Vorbind așa, s-a dus Medon acum.
Pe ea îns-o durere-atunci o prinse
Și-i rupse inima, încît nici cum
Nu vru măcar pe-un scaun să se lase,
Deși erau destule-aici prin case.
Ci stînd ședea pe prag, bocindu-și focul,
Iar cîte roabe-avea-mprejurul ei
Boceau cu ea și-umpleau de vaiet locul.
Și-amar plîngînd le-a zis: „Vai, dragi femei!
Pe mine-ngrămădiră nenorocul
Mai mult decît pc-oricine marii zei,
Căci mai cu-amar nici una nu mai este
Din cîte-s azi de vîrsta mea neveste!
Căci iată-ntîi eu mi-am pierdut bărbatul,
Pe-acel viteaz cu inimă de!eu
Și cel mai mult cu daruri înzestratul
Din toți danaii, marele-Odiseu!
Și-acum mi-e gol ca un mormînt palatul,
Că-i dus să moară și băiatul meu!
Și-i moart-acum și dulcea mea lumină!
Vai, crudelor, dar voi sînteți de vină!
Nici uneia prin gînd să nu vă treacă
Să dați fugind să mă treziți din pat,
Cînd voi știați ori îl vedeati că pleacă!
Căci ori ar fi rămas, de-aș fi aflat
Că vrea să plece, ori altminteri, iacă,
El moart-aici pe prag m-ar fi lăsat!…
Chemați pe Doliu-aici, acum și-n fugă,
Pe cel ce-l am chiar de la tata slugă,
De cînd venii nevast-aici, și-mi are
De pomi azi grija, la livadă stînd,
S-alerge la Laerte-n fuga mare
Să-i spuie toate-acestea rînd pe rînd,
Că doară va găsi un chip, oricare,
Și-n lume va ieși Laert țipînd
Și-n uliți stînd la lume-o să se plîngă,
Că vreau mișeii neamul să i-l stîngă!”
Plîngînd Euriclia cea bătrînă:
„Stăpînă dragă! Ori mă lași să fiu,
Ori dacă-ți place, ia toporu-n mînă
Și taie-mă bucăți! Îți spui ce știu.
Știam de el, că eu i-am dat, stăpînă,
Și vin și tot iubitului tău fiu.
Dar m-a jurat să tac, pînă vor trece
O zi ori două peste pline zece
Și pînă n-o să văd că dor te-apucă
Să-ntrebi de el, ori ai s-auzi că-i dus,
Că plînsul arde-obrajii și-i usucă,
Și n-ar fi vrut să plîngi, așa mi-a spus!
Dar spală-te, iar roabele te ducă
Frumos gătită-n rîndul cel de sus,
Să rogi pe-Atene ca să-abată răul,
Iar ea de moarte-ti va scăpa flăcăul!
Și nici nu mai mîhni pe-ndureratul
Bătrîn, căci zeii cei din cerul sfînt
Pe neamul lui Arcesios luminatul
Așa de supărați ei tot nu sînt!
Și fi-va cine stăpîni palatul
Cel-nalt de-aici, și turme și pămînt.”
Cu-aceste vorbe frîu plînsorii puse.
Deci orz luînd în coș apoi se duse
Cu roabele-n odaia luminată
Și-Atenei se ruga, plîngînd mereu:
„Ascultă-mă, nebiruită fată!
De-ți arse coapse regele-Odiseu,
De boi și oi, aci-n palat vrodată,
Aminte-acum le ia, senine zeu!
Și scapă-mi fiul! Nu-l lăsa, preabune,
Și-acestor prinți mișei tu frîu le pune!”
Vorbind așa, plîngea cu țipăt mare.
Iar principii-n palatul cel umbrit
Ziceau, vorbind de doamnă fiecare:
„Frumos astfel de-aceea s-a gătit
C-a dat acum în dor de măritare!
Dar nici prin vis nu-i dă că i-am menit
Pe fiu pieririi!” Ei vorbeau acestea
Și nu știau c-altfel a curs povestea.
Vorbi îns-Antinou a lui Evpite:
„Nebunilor, de ce vorbiți netot,
Strigînd așa cu minți nesocotite!
Ne-aude-un om și spune-n casă tot.
Dar haideți să-mplinim cele gîndite,
Căci toți sîntem de-un gînd, așa socot.”
A zis și douăzeci de soți alese,
Pe cei mai buni din ei, și-apoi purcese
La mal, la nava cea cu iuți vîntrele,
Și-o traseră-n adînc; catarg i-au pus,
Legar-apoi lopețile-n curele
Și pînze-au potrivit și jos și sus,
Și gata și-o țineau cu toate cele.
Deci multe arme slugile-au adus;
Și-ntrînd, cinară-n nav-ascunși vederii
Și stînd, ei așteptau sosirea serii.
Iar doamna-n rîndul cel de sus se duse
Și n-a gustat nimic și s-a culcat;
Nici vin nici pîne-n gura ei nu puse,
Gîndind la fiul ei: de-o fi scăpat,
Ori moartea cea năpraznică-l răpuse?
Deci cîte le gîndește-nspăimîntat,
Un leu cuprins de mulți gonaci, sărmanul,
Ce-n cerc viclean întind spre el arcanul,
Atîtea le gîndea, pînă ce prinsă
De-un dulce somn, cu fața-n sus durmea,
Cu trupu-ntreg atît de moale-ntinsă.
Atene-atunci în față-i aducea
Vedenie-n chip ca de femeie-ncinsă,
Întocmai ca Iftima, și ca ea
La trup, o mîndr-a lui Icarie fată,
Nevasta-n Fere lui Evmelu dată.
Pe-aceasta deci Atene-o trimisese
Aci-n palat, că doară va putea
Să-nduplece pe doamnă să mai lese
Amarul plîns al ei și poate-ar vrea
Să-și curme-odată vaietele dese.
Aceasta deci, venind acum la ea,
Intră ca vînt prin ușă, prin locșorul
Curelei care-o-ntinzi cînd tragi zăvorul,
Și zise stînd la capul ei, la patul
Frumos cioplit: „Dormi, draga mea, și-oftezi?
Dar zeii cei de sus nu-ți vreau oftatul,
Și-așa de mult plîngînd, tu-i întristezi!
Căci lor nimic nu le-a greșit băiatul,
Și iarăși se va-ntoarce și-o să-l vezi!”
Răspunse Penelope-atunci cuvinte
Din dulcea poart-a visurilor sfinte:
„Ești, soro, tu? Și-mi vii azi pe vedere?
Așa de rar la noi mi te văzui,
Că-i mare drum de-aici pînă la Fere!
De ce să-mi las durerea mea, și-mi spui
Să nu mai plîng? Cînd numai spini și fiere
Mi-e inima sărmanei ce pierdui
Pe cel cu inimă de leu, bărbatul,
Cu-atît de multe daruri înzestratul,
Și cel cu nume mare prin Elada
Și-n multe toate-ale Ahaiei țări!
Și iat-acum și Telemac e prada
Cumplitei morți, căci a plecat pe mări,
Și-i tînăr încă nedeprins cu spada
Și trudele, și nici în adunări
Cu vorbele. Și-acum ursita-mi scrise
Să-l plîng mai mult pe el decît pe-Ulise!
Și tremur pentru el să nu-l ajungă
Vrun rău prin țări străine, pe-unde-i dus!
Cumplită-i marea, și e calea lungă
Și mulți dușmani la pîndă i s-au pus,
Și-o spadă văd… și-i gata să străpungă…
Și nu se mai rentoarce, și-i răpus…”
Așa vorbea prin visul ei purtată;
Și-i zise iarăși umbra-ntunecată:
„Fă-ți inimă și taci, și nu te teme,
Că stă Atene cea de sus cu el,
Și tare-l va petrece-ntreaga vreme,
Căci vrea să-l scape, și ea poate-astfel
S-ajute-oricui, cînd vrednic e s-o cheme
Și-l află vrednic de-a fi dus la țel.
Ea-i foarte tristă pentru-a ta mîhnire.
Deci însăși m-a trimis să-ți dau de știre!”
Prin vis răspunse Penelope-aceste:
„Deci dacă ești cu-adevărat un zeu
Trimis de-Atene, dă-mi atunci o veste
De-i viu și-acum sărmanul Odiseu,
Ori mort în Hades! Spune-mi, unde este?”
Răspunse umbra: „Nu-i un drept al meu
Să-ți spui. De-i viu ori mort eu nu pot spune.
Și-i rău să spui cuvinte-n vînt nebune!”
Așa i-a zis ei umbra-ntunecată,
Și-apoi ieșind prin locul puțintel
Ce e-ntre ușă și ușor, deodată
În vînt s-a-mprăștiat, pierind în el.
Dar biata Penelope deșteptată,
Simți puteri în suflet, căci astfel
De viu și-aievea visul și-l trăise,
Pe care-n noapte zeul i-l trimise.
Iar prinții-acum pluteau pe-ntunecatul
Și sterpul mării drum, cu tristul gînd
Să puie-n lucru ce-au gătit cu sfatul.
Aproape de stîncosul Same dînd
De-un mic ostrov, de Asteris chematul,
Pustiu și sterp, dar bun în mal avînd
Liman cu două guri și apă blîndă,
Aici steteau aheii-acum la pîndă.


←Cartea IV Odiseea de Homer
Cartea V Cartea VI→


Iar mîndra Eos, cea de-alboare plină,
Lăsînd pe soțul ei Titon în pat,
Ducea și-n cer și pe pămînt lumină.
Dar zeii ceialalți ședeau la sfat,
Și-n mijloc tatăl Zevs, cui i se-nchină
Pămîntu-ntreg și cerul luminat.
Și-Atene-n mijloc le vorbea de-Ulise,
Că-l ține nimfa prins, și deci le zise:
„Părinte Zevs, și voi ce-n vecinicie
Trăiți în cer! De-acum așa m-aștept,
Că nici un rege-n lume să nu fie
Nici bun și blînd, nici scut al celui drept,
Ci nesfîrșit să spumege-n mînie
Și-o inimă de lup să aibă-n piept!
Căci nici: un neam nu-și mai aduce-aminte
De cel ce l-a iubit ca un părinte!
El zace-ntr-un ostrov, în larga casă
A nimfei care-l vrea bărbat acum,
Și-oricît de mult de țara lui îi pasă,
Nu poate-acum porni, căci n-are cum,
Căci nici Calipso, volnica, nu-l lasă,
Și n-are soți și-o nav-a sa de drum,
Să-l ducă-n larg pe-ntinsul spate-al mării.
Și-acum și prinții vreau să dea pierzării
Pe singuru-i copil, de cînd plecat-a
La Pilos și la Sparta, unde-i dus
Crezînd s-adune vești ce-i face tata!”
Iar Zevs, acel ce-adună nori pe sus,
Răspunse-așa la cîte spuse fata:
„Copila mea! Mă mir ce vorbe-ai spus!
Dar n-ai ursit chiar tu pe-Ulise, spune,
S-ajungă-n țara lui și să-și răzbune?
Căci ai puteri, ca toți nemuritorii,
Să-l porți pe Telemac sub scutul tău.
Condu-ți-l deci, și fă ca pețitorii
Să nu-mplinească gîndul lor cel rău!”
Zicînd, se-ntoarse-acel ce-adună norii
Spre Herme-al său copil și sol al său:
„Să-mi pleci la cea cu galbene cosițe,
Și spune-așa sălbatecei zeițe:
Să-l lase pe-Odiseu curînd să plece,
Precum ieși din sfatul nostru sfînt,
Dar singur el, deci fără de-a-l petrece
Nici zeu din cer, nici om de pe pămînt.
Pe-o largă plută peste-adînc va trece
Și-a optsprăzecea zi, gonit de vînt,
Sosi-va la feaci, sfîrșit de trude,
La cei ce sînt prin tați cu zeii rude.
Ei, ca pe-un zeu cinstimdu-l, îl vor duce
În țara lui, pe-o-nav-a lor, umplut
De straie-n dar, de-aramă ce străluce
Și de-aur scump, cît nici n-ar fi putut
Chiar însuși el din Ilion aduce,
Oricît de mult noroc ar fi avut.
Că-i scris să-și vadă pragul locuinții,
Pe-ai săi și-averea ce i-au strîns părinții!”
A zis, iar Hermes i-a-mplinit cuvîntul.
Opinci de aur deci sub tălpi a pus,
Căci ele-l duc pe mare-ori pe pămîntul
Cel fără de hotar, în zbor pe sus,
In boarea cea de-amurg ce-o bate vîntul.
Vrăjitul băț al său și l-a adus,
Cu cel ce ochii-oricui ar vrea-i vrăjește,
Dar și din somn pe-oricine vrea-l trezește.
Cu el în mîni se duse vestitorul
Și-n dreptul Pieriei ajungînd,
Căzu din cer pe mare călătorul,
Pe luciul sterpei mări acum zburînd.
Cum șoimul deci cutreieră cu zborul
Întinse golfuri, pești în zbor cătînd,
Și-și udă-n valuri aripile sale,
Așa zbura și el pe-ntinsa cale.
Iar cînd apoi sosind la-ndepărtatul
Ostrov, ieși din luciu-ncălecat,
Pornind pe jos la trainic ridicatul
Palat al nimfei, și-o găsi-n palat.
Umplea de zare-un mare foc palatul,
Arzînd pe vatră cimbru și uscat
Ienupăr frîngăcios; și dulce focul
Umplea-mprejur de-un bun miros tot locul,
Iar ea cînta, purtînd cu-ndemînare
Suveică de-aur și țesea covor.
Umbrea-mprejurul casei codru mare
De-arini și brazi și plopi, și-n crîngul lor
Culcuș aveau iuți paseri de pe mare,
Cu largi aripi, amestecat popor
De șoimi și-ulii și corbi ce-n largul zării
Cu lacomi ochi pîndesc întinsul mării.
Bogată-n struguri viță umbritoare
Frumos învestmînta palatul ei,
Iar limpezi ca de-argint curgeau izvoare,
Cotind în patru părți pe cîmpii cei
Făcuți covor de nesfîrșită floare.
Pe-aici venind, chiar unul dintre zei
Oprit în drum un rob ar fi uimirii
De-atîtea dulci prisosuri ale firii.
Deci Hermes sta cu inima mirată
De-atîta farmec mai presus de gînd;
Iar cînd îi fu privirea săturată,
Intră în casa ei. Deci ea văzînd
Pe Herme-n prag, îl cunoscu pe dată,
Căci astfel zeii se cunosc oricînd,
Chiar dacă pîn-atunci străini ei fură
Și niciodată-n ochi nu se văzură.
Dar nu-l găsi și pe-Odiseu acasă,
Căci el, șezînd pe malul sterpei mări,
Plîngea privind cum valurile pasă
Pe largul cîmp al umedelor zări.
Așa cu inima cea ars rămasă,
Sta zi cu zi, stîrșit de supărări.
Lui Hermes deci un scaun zîna-i dete,
Frumos cioplit și nalt, și-n față-i stete:
„Ce vînt te-aduce, zeule preabune,
Cu sceptru de-aur, căci în casa mea
Acum te văd de-ntîi, și mi-e minune?
Voi face tot ce-mi ceri, de voi putea
Să fac și-i lucru drept, dar haid’ și spune,
Și dacă-i de-mplinit, vom mai vedea,
Căci inima-mi dă-ndemn pentru-mplinite.
Dar stăi de-ntîi să te-ospătez, iubite.”
Așa i-a zis și-l duse nimfa-n casă;
În față-i așternu curat ștergar
Și-ambrozie dulce i-a adus pe masă,
Și roș nectar îi puse-ntr-un păhar.
Iar Herme-acel ce-amurg pe lume lasă
Stătea gustînd și-ambrozie și nectar.
Iar cînd sfîrși și-adusele bucate,
Vorbind a zis cuvinte-întraripate:
„Mă-ntrebi, tu zeu cum ești, ce vrea de vine
La tine-alt zeu? Deci limpede-o să-ți spui.
Mi-a dat poruncă Zevs să viu la tine,
Și nu de drag atîta drum făcui.
Căci cine-ar face-atîta drum, vezi bine,
Pe mări sărate-așa de dragul lui?
Pustiu fără de-orașe cum să-ți placă?
Nici om, ca-n drum vro jertfă să-ți mai facă!
Dar nici un zeu nu poate să rădice
Ce-și puse Zevs în sfîntu-i gînd, și nici
Să-i stea-mpotrivă. Iar acum el zice
Că ții robit un om, din cîți voinici
Au fost la Troia, cel mai neferice.
Ei nouă ani s-au tot luptat aici
Și-abia-ntr-al zecelea-ndărăt plecară
Cu plean și prăzi, dar foarte supărară
Pe-Atene cea care-n Olimp petrece,
Iar ea-i goni pe mări cu vînt turbat
Și-n mări zvîrli pe-ai lui, să i se-nece.
El îns-aici sosi, de vînt mînat,
Și Zevs îți cere-acum să-l lași să plece.
Căci nu-i fu scris să moară-nstrăinat,
Ci-n casa lui, iubit de toți fărtații
Și-n țara-n care-i dorm de-a pururi tații!”
Atunci, înfiorată de mîhnire,
Răspunse zîna: „Pizmătareți sînt
Toți zeii-n cer, și nemiloși din fire:
De cîte ori vro zînă pe pămînt
Îl are drag pe-un om și vrea iubire,
Voi foarte-o pizmuiți în cerul sfînt!
Cînd vru bărbat pe-Orion Aurora,
Ea spin v-a fost în ochii tuturora,
Și-ați fost voioși cînd vecinica fecioară
Diana-n Delos arcul ei l-a-ntins
Și-n piept lovindu-l, l-a făcut să moară.
Iar cînd Demetra-n brațe-avea cuprins,
Pe-ogorul cel arat de-a treia oară,
Pe Iasion, pe cel de dînsa-nvins,
Curînd ce-a trebuit și Zevs s-audă
Și-l și trăsni-n curînd, aprins de ciudă.
Și tot așa nici mie-acum nu-mi iartă
Că-mi țiu bărbat pe-un om. Dar i-am cules
Din gura morții, de pe-o navă spartă,
Pe-al cărei fund plutea, căci a trimes
Un fulger Zevs, ca-n țăndări să-i împartă
Corabia lui pe-al mării umed șes,
Și toți găsiră-n mare-ai săi mormîntul.
Ci-l scoase viu al apei curs și vîntul
Pe-acesta-n mal, iar eu numa-n ospețe
Ținîndu-mi-l, o dulce viață vrui
Să-i dau de veci și făr’de bătrînețe.
Dar nici un zeu nu poate sta, cum spui,
Lui Zevs în drum, nici minte să-l învețe!
Deci ducă-și-l, și-azvîrlă-i nava lui
Din nou în vînt, pe mări nedomolite;
Dar eu, cum vezi și tu, nu-l pot trimite.
Căci nave-aici să-i dau, eu n-am de unde,
Și n-am de unde-i da nici soți de drum.
Ci-l pot povățui și n-oi ascunde
Să-i spui și să-i arăt și ce și cum.”
Iar Herme-a zis, cu grabă de-a răspunde:
„Așa să faci, cum zici, și chiar acum.
Și vezi să nu-ntărîți cu-a ta zăbavă
Pe Zevs, că știi că furia sa-i grozavă!”
A zis și-apoi s-a dus acel ce are
Vrăjitul băț. Iar ea, deși cu greu,
Văzînd porunca cea făr’de-amînare,
Porni pe mal să-l afle pe-Odiseu.
El sta plîngînd și-acum, cu gemet mare,
Și dulcea viață și-o scurgea mereu
În plîns și dor, nevrînd să mai rămînă,
Că nici nu mai iubea de mult pe zînă.
Dormea și noaptea fără de plăcere
În patul ei, scîrbit de dezmierdări;
Și-n fața ei răbda, răbda-n tăcere,
Dar zilnic sta cu multe supărări
Pe stînci la mal, și-n marea lui durere
Plîngînd privea departe-al sterpei mări
Pustiu întins, cum îl frămîntă vîntul.
Calipso deci venind, i-a zis cuvîntul:
„De ce te tot bocești acum, sărace,
Și plîngi cu-atîta foc și nu mai taci?
Că iată, eu te las să pleci în pace.
Gătește-ți plută din bătrîni copaci;
De largă, fă-o cît de largă-ți place
Și gard de scînduri nalte-n jur să-i faci,
Să poți răzbi pe-ntunecata mare.
Și apă am să-ți dau și de mîncare,
Și roșu vin, să ai de-ajuns cu tine,
Și-n haine-am să te-mbrac, și adieri
De vînt lăsa-voi, ca s-ajungi cu bine
În țara ta, de au aceste vreri
Acei din cer, căci ei sînt decît mine
Și-n vrerea lor mai tari și și-n puteri.”
I-a zis. Dar el, ca mort de-o albă spaimă,
Vorbi ca unul ce pierdut îngaimă:
„Ai alta-n gînd, dar nu a mea scăpare,
Zeiță, vai! Cum crezi tu c-aș putea
Străbate-atîta larg pe-adînca mare,
Prin valuri și furtuni cu pluta mea?
Cînd vase iuți, clădite cu-ncercare,
De-abia răzbesc pe mări, cu trudă grea,
Chiar și pe-un timp cînd vîntul bun le-ajută!
Eu nici nu mă gîndesc să plec c-o plută
De nu vrei tu să plec! Și jurămîntul
Cel sfînt să-l juri, că nici nu m-amăgești,
Și nici nu-ți este-n gînd — ferească Sfîntul
Alt rău asupra mea să mai pornești.”
Zîmbind, Calipso-i asculta cuvîntul,
Iar cînd tăcu, ea-n mîni dumnezeiești
Cu drag și suflet bun îi strînse mîna,
Și-a zis cuvinte-ntraripate zîna:
„Ce multe șiretenii zeii-ți dară!
Și ce-nțelept pui mintea ta-n cuvînt!
Întinsul Cer asculte-m-așadară,
Și-ascultă-mă tu, vecinice Pămînt!
Eu jur pe Stix, cu apa cea amară,
Căci el e cel mai groaznic jurămînt
Pe care zeii-l fac vrodată-n lume,
Deci iată jur pe jalnicul său nume
Că n-am în gînd nimic ascuns de tine
Și nici asupra-ți n-am s-aduc vrun rău.
Gîndesc să faci ce cred că e mai bine
Și negreșit aș face-o-n locul tău,
De-aș fi cum ești, cu-așa de mari suspine.
Am milă-n piept, nu gînduri de călău,
Căci nu de fier mi-e inima și pieptul
Și știu și eu ce-i bine și cu dreptul.”
Așa vorbi juratele-i cuvinte
Și repede spre deal plecă-napoi,
Iar el plecînd, urma zeiței sfinte.
Sosiră deci la peșter-amîndoi,
Ș-aici în tronu-n care mai-nainte
Șezu Hermias, el șezu, și-apoi
Pe-o masă mîndră, pusă lui în față,
Tot felul de mîncări ce dau viață
La cei ce-s muritori, i-a pus stăpînă,
Și vin pe alb ște-rgar; și-n scaun sus,
La masă-n fata lui șezu și zîna.
Iar ei, frumoase nimfe i-au adus
Nectar și-ambrozii. Și-ntinzîndu-și mîna
Luau acum, mîncînd din prinzul pus.
Și-au fost sătui, și-atunci, dumnezeiască,
Așa-ncepu Calipso să vorbească:
„Mă lași așa de grabnic, așadară!
Și-așa-n curînd, viteazule-Odiseu,
Te și rentorci în mult-dorita țară!
Eu ce să zic! Drum bun, iubite-al meu!
Dar inima-ti, și-așa destul de-amară,
De-ar ști de-acum, așa precum știu eu,
Ce-amar ți-e scris pînă s-ajungi la tine
Acasă-n țara ta, atunci mai bine
Ai sta pe loc, s-avem un pat și-o masă
Și-n veci trăind tu casa să-mi păstrezi,
Deși-ti dorești nevasta cea de-acasă
Și zilnic plîngi că nu mai poți s-o vezi!
Doar nu sînt eu atîta de rămasă
La trup și minte-n urma ei! Ori crezi
Că poți, viteze-al meu, s-alături oare
Zeiței, cum sînt eu, pe-o muritoare?”
Răspunse Odiseu și-a zis cuvinte:
„Să nu te superi, zîno! Știu că-ntreci
Cu mult pe Penelope-atît la minte,
Cît și la chip, ca zeu ce ești. Și deci
Nu-ti poate-o muritoare sta-nainte,
Căci tînără rămîi, cum ești, în veci.
Dar totuși plîng să-mi văd pămîntul țării
Și-aștept cu dor și clipele plecării.
Iar dac-un zeu va vrea să mă mai bată,
Răbda-voi tot! Că-n multe rele fui,
Iar inima de mult îmi e-nvățată,
Pe mări și-n oști, și știu c-o fi ce-mi spui,
Dar cred că toate s-or sfîrși odată.”
A zis. Și-apuse ceru-n noaptea lui,
Iar ei s-au dus în peștera cea-naltă
Și-n pat intrînd, durmiră lîng-olaltă.
Cînd Zorile-au ieșit pe cer aprinse,
Manta-mbrăcat-a și tunică el;
Dar lung vestmînt în copcii nimfa-l prinse,
Frumos țesut și alb și subțirel,
C-un brîu de aur mijlocu-și încinse
Și-a pus pe cap frumosul testemel.
Și-așa-ncepu grăbită să gătească
Ce-avea de lipsă e’, ca să pornească.
I-a dat topor de-aramă lucitoare,
Cu două buze largi și bine prins
Cu muchea sa-ntr-o coadă stătătoare
Din lemn de corn și lesne de cuprins,
I-a dat și-o bardă neted tăietoare,
Și-apoi l-a dus cu ea pe malu-ntins
De-arini și plopi înalți și brazi de munte,
De-acei ce-ajung în nori cu mîndra frunte,
Copaci uscați și-ușori ca să plutească.
Deci după ce l-a dus, plecă-napoi
Calipso zîna cea dumnezeiască.
Iar el a răsturnat copaci, și-apoi
Curînd s-a apucat să-i și cioplească.
Deci douăzeci de brazi, de-aceia moi
La lemn, îi netezi cu cioplitură
De bard-apoi, frumos, după măsură.
Și sfledere-aducîndu-și, început-a
Din grinzi să-ncheie podul plutitor,
Piroane mari de fier apoi bătut-a
Și-n scoabe-a prins întreg podișul lor.
Așa de largă-și izvodi deci pluta,
Pe cît de larg un meșter clăditor
Măsoară fundul largii sale nave,
Menite-a duce-n ea poveri grozave.
În urm-a prins pe margini s-o-ngrădească
Cu pari, să-i puie tălpi, iar podul larg
Cu scînduri lungi frumos să-l învelească.
Catarg ciopli și-antenă prin catarg,
Și cîrmă-și mai ciopli, și, ca s-oprească
Potopul sur de valuri ce se sparg,
Făcu-mprejur din sălcii-o-mpletitură,
Luînd și mult prundiș ca-ncărcătură.
Aduse nimfa pînze-apoi, și-ndată
El și-ntr-aceasta meșter își făcu
Vîntrele largi, și-antena fu legată
Cu tari frînghii. Deci gata-mpinse-acu
Pe pîrghii pluta-n marea cea sărată.
Era a patra zi, cînd totul fu
Gătit, și-a cincea zi, ieșit din baie,
Porni-mbrăcat frumos în mîndre straie.
Deci vin i-a pus într-un burduf, și apă
Într-altul zîna, iar în coșul greu
Merinde-atîta cît putu să-ncapă.
Și-un vînt bătea domol. Iar Odiseu
Voios privea pe-al mării larg cum scapă
La larg cu pluta-n tot mai larg mereu.
La cîrmă stînd, cu mîna pricepută,
Purta pe-adînc grăbit mînata plută.
Și nici nu mai durmi, ci tot în zare
Spre Cloșcă sta privind, cu gîndul pus
Spre-acel Văcar ce-apune și răsare
In scurt răstimp, și tot spre Ursă-n sus,
Pe cea ce-o mai numesc și Carul-mare
Și-a pururi se-nvîrtește făr’de-apus,
Privind spre-Orion, ca stăpînă zării,
Ce n-are parte-n veci de scalda mării.
Căci zîna-i dete, cînd plecă, povață
Să aibă Carul tot la stînga-n zări.
Și-așa plutea pe largul cel cu față
De negru viu, și-n urmă-n depărtări
A optsprăzecea zi zări prin ceață
Umbroșii munți ai prorocitei țări.
Nelimpezi s-arătau în fundul zării
Și-asemeni unui scut în pîcla mării.
Dar iată că sosea venind neblîndul
Neptun din Etiopia și-l zări
Pe-Ulis, departe din Solim văzîndu-l.
Aprins de-amara furie-și clăti
Pletosul cap, cu vuiet scuturîndu-l,
Și-adînc din suflet astfel izbucni:
„Oho! S-au răzgîndit pesemne zeii,
Cît timp eu fui să-mi văd etiopeii,
Și iată-mi-l aproape-acum de țara
Feacilor, în care-i scris, cum știu,
De-ursita lui să i se curme-amara
Durere-a căii și s-ajungă viu.
Dar nu cred eu că și-a plătit ocara
Făcută mie, că-mi orbi pe fiu!”
A zis, și iată nori acum el mînă
Și furca-i cu trei dinți luînd-o-n mînă,
În mare-a dat și-o face tulburată,
Și vînturi iuți pornesc și șuier scot,
Și noapte fu, că-n negri nori deodată
Pieri și mare și pămînt și tot.
Cumplit Zefirul năvăli să bată
Și-Eurul iute și grozavul Not,
Iar Crivățu-nghetînd sudoarea frunții,
Mari valuri prăvălea-nvîrtind cît munții.
Atunci genunchii moi i se tăiară
Și-așa vorbea cu inima gemînd:
„Vai mie, vai! Ce-o fi cu mine iară?
Mă tem că-mi spuse drept zeița, cînd
Mi-a spus că pînă ce s-ajung în țară
Am multe încă să mai pat răbdînd,
Și-al mării rău și sufletu-mi va scoate,
Că iat-acum sosesc și-așa sînt toate!
Ce nori adună Zevs și-i mînă turmă
Și-ntreg văzduhul l-a umplut de ploi!
Ce vînturi iuți al mării larg îl scurmă
Din fața mea și-urmîndu-mi dinapoi!
Aici mi-e, Doamne, ziua mea din urmă!
Ferice-acum, ferice e de voi,
Danai, ce-odată-n cîmpul trist al Troii
Urmînd pe-Atrizi pierirăți ca eroii!
Vai, cum n-ai dat, din multul sfintei mile,
Tu tată Zevs, să pier pe cînd eram
De-a valma toți, în toiul tristei zile
Și-n nor de lănci troiene ne-apăram
Pe mortul nostru cel mai scump, pe-Ahile
Acum eu aș fi mort. Și-aș ști că am
Un nume între-ahei! Dar zeii dară
Să pier pe-aici o moarte-așa de-amară.”
Așa vorbi, și-o undă-nfricoșată
În cap îl năvăli, venind de sus,
Iar pluta lui se-ntoarse răsturnată.
Atunci din mînă cîrma i s-a dus,
El peste cap fu azvîrlit deodată
Adînc sub apă, iar vîrteju-adus
De volbura de vînt ce-umpluse largul
I-a rupt din mijloc, și-i căzu catargul.
Departe-n vînt și pînzele zburară
Cu-antena lor cu tot. Iar Odiseu
Mult timp a stat sub apa cea amară
Și nu putea ieși, căci straiul greu
Al nimfei îl trăgea spre fund. Deci dară
Tîrziu ieși-n sfîrșit, scuipînd mereu
Săratul val, căci multă saramura
Curgea din păr pe-obraz, umplîndu-i gura.
Dar gîndul lui și-acum era la plută,
Și-așa, deși trudit, el năzuia
S-apuce pluta cea cumplit zbătută;
Deci prinse-o grindă și sări pe ea.
Și-așa scăpă de moartea sa văzută.
Iar valu-n mii de părți i-o răsucea,
Cum duce-un vînt de toamnă-n zare-naltă
Scaieți uscați ce lanț se țin de-olaltă.
Așa era deci pluta lui purtată
De-a valma-n largul cel de spume sur;
Cînd Notul o lăsa, venea deodată
Un Crivăț orb, care-o sucea-mprejur.
Iar cînd Zefirul înceta să bată,
O da-n primire recelui Eur.
Dar Ino a lui Cadm, o Levcotee,
Acea ce-ntr-alte vremi a fost femeie,
Și-acum zeiță-n mări, de toți temută,
Văzînd pe-Ulise-atît de năcăjii,
Cu milă ea-l plîngea, și stînd pe plută
În chipul unei paseri ce-a ieșit
Din negrele-adîncîmi, vorbi gemută,
Cu glas de om, și-a zis: „O, ce-ai greșit,
C-atît amar Poseidon îți urzește!
Dar tot nu vei pieri, oricît dorește!
Dar orișice mînie-ți poartă-n minte,
Tu lasă-ți pluta să se zbată-n vînt,
Și-n apă să te-azvîrli, făr’de vestminte,
Și-așa să-noți spre-al Scheriei pămînt.
Căci scris îți este-aici, de mai-nainte,
Să scapi de rău. Și-acest zăbranic sfînt
Încinge-l peste piept, din bună vreme,
Și sări în val cu el, și nu te teme!
Iar cînd tu vei simți pămînt sub mînă,
Grăbit de peste piept atunci desfă-l,
Nentoarsă însă fața ta rămînă
Și peste umăr sfintei mări tu dă-l.”
Așa-i vorbi din mări venita zînă
Și-n mîna lui punînd vrăjitul văl,
Căzu-n adînc sub unda frămîntată
Și-n negrul val pieri apoi deodată.
Ci-n minte frămînta de-a valma gînduri
Mîhnitul Odiseu, cu gemet mult:
„Vai, iarăși poate vrea ca-ntr-alte rînduri
Pierirea mea vrun zeu! Și-odată smult
Văzîndu-mă de-aceste biete scînduri,
Să n-am nici un sprijin! Deci n-o s-ascult!
Căci țara unde voi găsi scăpare
Eu însumi o văzui depărte-n zare.
Mai bine-așa! Și-un zeu poate m-ajută!
Și cîtă vreme bîrnele-mi vor sta
Legate-n locul lor, voi sta pe plută
Și tot ce-i scris să rabd, eu voi răbda.
Iar cînd va fi de valuri desfăcută
Și țăndări peste-adînc, voi înota,
Căci n-am alt plan să-mi dau de mai-nainte.”
Pe cînd deci le-nvîrtea acestea-n minte,
Un val boltit și-nalt cît un părete
Venind spre pluta lui, i-o cutropi.
Și-așa cum sar și paiele-mprăștiete
Din stog, și-n mii de părți, cît ai clipi,
Le duce-un vînt, tot astfel descheiete
Și grinzi și scînduri larg le risipi
Grozavul val. Iar Odiseu istețul
Pe-o bîrnă sta, cum stă și călărețul.
Și-apoi zvîrlindu-și straiele,-și încinse
Ștergarul sfînt pe piept, și-alunecînd
În valuri înota cu mîni întinse.
Poseidon însă l-a văzut și dînd
Din cap, vorbi-n mînia ce-l cuprinse
Și-așa zicea cu inima-i din gînd:
„Așa! Te zbate-acum pierind în ape,
Iar Zevs din cer să-mi vie să te scape!
Și trag nădejde că și mort vei spune
Ce-amar ai tras!” Cu biciu-apoi a dat
În mîndrii cai cu coamele nebune
Și-ajunse-n Ege-n mîndrul său palat.
Veni Atene-acum cu lucruri bune;
Căci drumul altor vînturi l-a legat,
S-adoarmă-n larg cu toatele tăcute,
Și-un Crivăț a pornit cumplit de iute,
Ce-n drumul lui a-ntins întreaga mare,
Să-l ducă pe-Odiseu pînă va da
De-acei feaci ce-i vor găti scăpare.
Deci două nopți și două zile sta
Pe-un mare val, pe-același val călare
Și-ades văzut-a moartea-n fața sa.
A treia zi-n sfîrșit, cînd dete sfîntul
Un cer senin în zori și-a stat și vîntul,
Văzu pămînt, prin zarea dimineții,
Cînd valu-l ridica pe culme-i sus.
Deci cît se bucură copiii bieții
De viața tatei ce zăcea răpus
De-o boală rea-n răpunerea vieții
Și-un zeu dușman dureri în el a pus.
Dar zeii buni de boala lui îl scapă,
Așa se bucura-ngrozit de apă
Și el acum, cînd ochii săi văzură
Pămînt uscat în fața lui. Dar cînd
Era departe cît auzi o gură,
Și groaznic s-auzea la mal urlînd
Al mării val ce-n iute-alergătură
Spre stînci se prăvălea-ndărăt căzînd
Și-n spume-nvăluia pe-acolo totul,
(Căci nu era loc blînd să-l treci cu-notul,
Ci stînci cu vîrfuri mari și-mprăștiete),
Atunci cu inima din pieptul lui
Vorbind zicea: „Vai, iat-acum, cînd dete
Să văd pămînt, și după ce trecui
Atît larg pe largul mării spete,
Nu văd acum pe nicăieri și nu-i
Cît văd cu ochii-un loc să ies la maluri,
Ci numai vîrfuri ce răsar din valuri.
Aci-ntre sineși volburi se mănîncă,
Izbindu-se de stînci, și muget scot;
Păreți dincolo face-nalta stîncă
Și-alungul ei să merg nu-i chip să pot,
Căci marea-ntr-astea locuri este-adîncă.
Pe-acolea, printre stînci, de-aș vrea să-not,
Din nou se poate-o undă să m-apuce
Și drept spre stînci în volbură m-ar duce.
Să cat mai pe departe maluri joase?
Să-not pe lîngă mal, cătînd liman?
Vai, tată Zevs, mi-e spaima morții-n oase.
Să nu mă-mpingă iarăși vrun orcan
Pe largul sterp al mării neguroase!
Și-asupră-mi să-ntărîte-un zeu dușman
Dihănii din adînc, cu rea făptură,
Că-l știu eu pe Neptun că-mi poartă ură!”
Pe cînd deci!e gîndea pe-acestea toate,
Un mare val răpindu-l îl ducea
Spre-o stîncă numai colțuri unde, poate,
Strivit ar fi rămas, de nu-i dedea
Atene gîndul că-ncetînd să-noate,
Să prind-un colț de stîncă și să stea
De dînsul atîrnat, ținîndu-l bine,
Cît timp trecu tot valul pe sub sine.
Scăpase-acum, dar valul mult mai tare,
L-a smuls la-ntoarcere-n atare chip
Și-așa-l zvîrli departe-n larga mare,
Precum din cuib cînd smuls e vrun polip,
Pe-atîtea noduri cîte trupu-i are,
El smulge prund și fire de nisip;
Așa din mîni rămas-au bucățele
De carne-a lui, pe-al stîncii colț, și piele.
Cu zile-ar fi pierit acum în spume
De n-ar fi fost să-i dea Atene-n gînd
Alt lucru nou. Căci el ieșind la lume
Din apa mării se ducea-notînd,
Iar ochii lui pîndeau la mal anume
Liman pe undeva, ori loc mai blînd.
Și-ajunse-așa-n sfîrșit, urmînd înotul,
La gura unui rîu frumos cu totul,
Lipsit de stînci, și bun liman, să iasă.
Văzu că-i rîu și plînse Odiseu:
„Te rog s-asculți, oricine-ai fi, și lasă,
Stăpîne sfînt, să ies! Că-n pieptul meu
Mi-e numai lacrimi inima rămasă,
Fugind de mări și de-ndîrjitul zeu!
Căci vrednic e s-asculte-a lui durere
Chiar zeii cei din cer, oricui le-ar cere
Și milă și-alinări durerii sale,
Cum ție-ți cer azi eu! Și deci mă ia
Ca oaspe-al tău, la gura apei tale,
Căci multe-am suferit!” Și-și potolea
Zbătutul curs și-i dete-o blîndă cale,
Primindu-l rîul, și-Odiseu ieșea
Cu moi genunchi și brațele-atîrnate,
Învins de tot de trudele-ndurate,
Și tot umflat, și-o neagră saramură
Curgînd din el pe gură și pe nări;
Deci făr’-de glas și de suflare-n gură,
Căzu-n leșin pe malul sterpei mări.
Dar cînd în suflet i s-a-ntors căldură
Și-n gura lui cea moartă răsuflări,
Luînd prosopul cel ursit să-l scape,
Cu fața-ntoarsă l-a zvîrlit în ape,
Ca dus de valuri îndărăt să-noate,
La Ino, spre-a-l primi cum i l-a dat.
Și-acum, ieșind pe mal, tîrît pe coate,
Întins căzu-n trestiș și-a sărutat
Pămîntul sfînt, acel ce-nvie toate.
Și-adînc oftă din sufletu-ntristat:
„Vai, ce să fac, că toate mă-mpresoară!
Căci iat-acum și-al nopții-amurg scoboară 8,
Și-aici pe-un mal pustiu de voi petrece
Cumplita noapte, vai, mă tem de ger,
Că poate-o ceată umedă să-mi sece
Puțin rămasu-mi suflet și-o să pier,
Că-n zori pe rîu și vîntul bale rece
Și-i rece-n zori și roua cea din cer!
De-aș merge-n deal să-mi cat tremurăturii
De frig culcuș în frunzele pădurii.
Cînd tremuru-mi de frig o să s-aline
Și-un dulce somn va-nchide ochii mei,
Mă tem că poate da-n tufiș de mine
Vro fiară rea și-aș fi mîncarea ei!”
Așa se frămînta; dar tot mai bine
Să doarmă-n frunze-adăpostit de-un stei.
Și-așa porni, căci nu era departe,
Pe-un deal înalt văzut din orice parte.
Și-aici găsi un loc mai singuratec
Sub doi măslini, cu crengi pînă-n pămînt,
Cu fructe-un pom, iar celălalt sălbatec.
Sub ei puterea umedului vînt
N-ajunge-oricît ar fi de furtunatec
Și nu străbate-n veci nici soare sfînt,
Nici ploaia prin frunzișu-i des nu cură —
Cu-atît de-amestecate crengi crescură.
Subt ei cătînd deci bietul să pătrunză,
Cu mînile-un culcuș el și-a făcut,
C-atît de mult-a fost căzuta frunză,
Încît și doi bărbați ar fi putut,
Și chiar și trei, de Crivăț să s-ascunză,
Oricît de mult și tare-ar fi bătut.
Și-aici apoi s-a-ntins, părîndu-i bine,
Și multe foi morman a strîns pe sine.
Precum, cînd n-are-aproape-ait om să-i ceară,
Pe cîmp plugaru-acopere-n ogor
Cărbuni aprinși subt spuză-n fapt de seară,
Păstrînd pe-a doua zi sămînța lor,
Așa s-ascunse el ca să nu piară.
Atene-apoi c-un somn alinător
Închise ochii lui și-odihn-aduse
În trupu-i mort de truda ce-l răpuse.


←Cartea V Odiseea de Homer
Cartea VI Cartea VII→


Pe cînd deci Odiseu subt uriașul
Morman de foi dormea acum trudit,
Atene-n ăst răstimp mergea-n orașul
Vestiților feaci ce au locuit
Hiperia mai de mult și-aveau locașul
Aproape de ciclopi, popor cumplit,
Ce-i tot năpăstuia cu pustiire,
Fiind și neam mai mult și rău din fine.
De-aceea Navsitou îi și mutase
Departe de-acești răi; și-acum ei sînt
În Scheria-n care-oraș le rădicase
Și templu le-a făcut, le-a dat pămînt
Și largi și mîndre le-a clădit și case.
Dar el acum de mult era-n mormînt,
Că-i dete moartea cătră Hades zborul
Deci bunul Alcinou domnea poporul.
Atene dar, ce-a pururi ajutat-a
Pe-Ulise-n toate, vrînd să-i fie pus
Și-aici la cale-ntorsul său, plecat-a
Spre casa ăstui rege, și s-a dus
În mîndru-mpodobit iatac la fata
Cea-n chip asemeni zeilor de sus
Și-n toate deopotrivă lor, la fiica
Acestui vrednic Alcinou, Navsica.
Iar ea durmea; și-alături adunnite,
La mîndrul prag al camerei acei
Cu foarte mîndre uși împodobite
Și-nchise-acum, dumnezeiești femei
Frumoase-n chip ca mîndrele Harite
Erau de-a dreapta și de-a stîngă ei.
Deci lin Atene-asemeni cu suflatul
Ce-l sufl-o boare-aluneca spre patul
Domniței ce durmea, și-asemănată
Era-ntrutot la umblet și la glas
Cu cea mai drag-a ei la joc surată
Și cea de vîrsta ei, cu-a lui Dimas,
A marelui pilot frumoasă fată.
Plecată peste-obraji deci i-a rămas
Zeița cea cu zborul cucuvăii
Și-așa-i vorbi prin liniștea odăii:
„Navsică, tu, ce făr’de nepăsare
Născutu-mi-te-a maica! Nu socoți
Că rufele-n cămări îți stau murdare!
Ca mîne te măriți, și ai să scoți
Să-mbracl ce ai mai bun; iar soacra mare
Așteaptă dar, și-așteaptă daruri toți,
Căci darurile-ți duc prin lume vestea;
Și bucuri mult și pe părinți cu-acestea!
Deci mîne-n zori ia-ți rufele și du-te!
Dar haid’, că viu și eu la rîu, să ai
Mai multe mîni ca să sfîrșim mai iute.
Căci fată-n păr de-acum tu n-o să stai
Mult timp, căci vezi că mulți și pe-ntrecute
Încep să mi te ceară fii de crai
Din neamul ăsta de feaci, Navsică,
Din care-ți este și-al tău neam adică.
Deci mîne-n zori tu tatălui tău cere
Catîri și car, să ducem ce-i de dus,
Cămăși și ii și pepluri și lăicere.
E și mai bine-n car, precum ți-am spus,
Că-i mult do mers pe jos, și n-ai putere!”
A zis Atene și-a zburat în sus,
Pe-un munte unde-și au locaș tot timpul
Cei făr’de moarte-n veci, și-i zic Olimpul,
Pe care-n veci nu-l udă ploi, nu-l bate
Nici vînt clătinitor, și nici nu cern
Zăpezi pe el, ci-a pururi nemișcate
Lucori de soare culmile-i aștern
Sub cer senin în zări netulburate,
Și-aici au zeii-al lor petrec etern.
Deci, după ce-a păvățuit domnița,
Pe-Olimp acolo sus s-a dus zeița.
Iar zorile-au sosit, și deșteptată
Sărind Navsica se-mbrăcă-n curînd,
Și mult era de visul ei mirată.
Porni deci prin iatacuri căutînd
Pe dragă mama ei, pe scumpu-i tată,
Să-și spuie-avutul vis. Și-află torcînd
Pe mamă-sa la vatră alba lînă,
Și multe roabe-n jur cu fusu-n mînă.
Pe rege însă-l întîlni la scară,
Pe cînd ieșea să meargă-n sfatul cel
De obște-al lor, căci prinții-azi îi chemară.
Deci zise-așa, lipindu-se de el:
„Tăicuță drag, stau rufele-n cămară
Murdare-acum, și albe n-am de fel,
Și-aș vrea să merg la rîu, dacă se poate
Să-mi dai un car mai larg să-ncapă toate.
Căci, uite, tată drag, ți se cuvine
Cînd stai la sfat cu cei bătrîni ai tăi,
Curat să fie tot ce e pe tine.
Și-ai cinci feciori în casă, trei flăcăi
Și doi sînt cu neveste, dar, vezi bine,
Cînd merg la horă, fiecărui dă-i
Cămăși, Navsico, albe și curate;
Căci toate-acestea-n grijă-mi sînt lăsate!”
Atît i-a zis. Dar n-a-ndrăznit să spuie
De nunta ei vro vorbă-n fata lui.
Dar el simți ce gînd în minte-ncuie
Și-i zise-așa: „Pe toate cîte spui
Avea-le-vei! Argații deci să-ti puie
Catîri la carul larg și-n el să pui
Vestmintele și tot ce-i de spălare.”
A zis și-a dat porunci în gura mare.
Porni s-aducă deci catîri o slugă,
Și-alți inși să scoat-un car, și-n hamul lor
Grăbiți vedeai la car cum îi înjugă.
Iar fetele-alergînd cărau cu zor
Vestminte-acum, cu brațul plin, și-n fugă
Umpleau cu ele caru-ncăpător.
Iar mamă-sa-ntr-un coș, făcut anume,
Merinde-a pus, și pîne și legume,
Și vin în burdujel, cît să le-ajungă,
Le-a pus și untdelemn de cel mai blînd
În ol de aur scump, ca să se ungă.
Deci frîu ea-n mîni, și bici acum luînd,
Lovi-n catîri, iar ei pe calea lungă
Porniră-ntinși și troncăneau fugînd,
Cu fata cea frumoasă ca o floare,
Și multe alte fete-ajutătoare.
Sosite deci la mîndrul rîu, la locul
Săpat anume de spălau femei
În gropi cu apa ce-o adună scocul
De-ajuns să speli oricîte rufe vrei,
Opriră carul și-și făcură focul.
Catîrii iuți i-au scos din ham, iar el
S-au dus pe lîngă rîu să pască-n pace
Și troscot gras și spinul ce le place.
Cu brațul deci își descărcară iute
Tot caru-n gropi, și foarte cu-ntr-adins
Călcau pe rufe-n apă, pe-ntrecute.
Iar cînd negroarea toată s-a desprins
Din hainele curat acum lăute,
Pe caldul mal al mării le-au întins,
Acolo unde valuri vin să spele
Frumosul prund cu lucii pietricele.
Iar pînă să se zvînte ce spălară,
Făcur-o baie-n rîu; și-n urmă, moi
De trudă, s-au întins pe mal și stară.
Iar după ce-n umbriș subt bolți de foi
Prînziră ce-au adus, își dezlegară
Broboadele și-au început apoi
Un joc cu mingea ce-o băteau cu bățul.
Și chiar Navsica, ea le-a dat învățul.
Precum Diana, meștera săgeții,
Pe nalt Taiget și Erimanții suri
Vînează cerbii sprinteni și mistreții
Și-n horă-ntrînd cu zîne din păduri,
Cu dulci copile-a Tatălui vieții,
Fac vesel codru-ntreg de-atîția nuri,
Că-s mîndre-n totul toate-așa-n de-olaltă,
Dar ea-i cu mult mai mîndră și mai-naltă,
Așa era Navsica-ntre surate,
Cu naltul trup al ei. Dar cînd de drum
Gătite-acum erau, și-mpăturate
Vestmintele, și-aduși catîrii-acum,
Din nou scornit-a lucruri minunate
Atene, pentr-Ulis, și-anume cum
Să-l scoale, spre-a-l vedea, și s-aibă mila
Să-l ducă și-n oraș cu ea copila.
Navsica vru să dea-ntr-o servitoare
Cu mingea, deci. Dar mingea-n rău-i zbor
Pierzîndu-și ținta, merse-ntr-o viitoare,
Iar fetele-au țipat atunci în cor.
Trezit Ulis de voci răsunătoare,
Striga, gîndind speriat de glasul lor:
„Vai mie, vai, că nu mi-e plin paharul,
La ce popor din nou mă-mpinse-amarul!
Tîlhari or fi, și răi, străini de bine?
Ori cred în zei și-s oameni primitori?
Dar glas ca de femei aud că vine,
Părînd de zîne ce cîntînd în hori
Petrec prin munți cu creștete senine
Și-n văi cu ape și pe lunci cu flori!
Țin oameni ce vorbesc pe-aicea locul?
Dar haid’ să-mi văd cu ochii nenorocul!”
Așa vorbi cu gemetul durerii
Și-n crîng intrînd și-a rupt un ram cu foi.
S-acopere ce-ascunde-un om vederii.
Și ca și-un leu din munți porni apoi,
Cînd el scoboară pe-amurgitul serii,
Zbîrlit de rece vînt și ud de ploi,
Și-aleargă bizuit pe-a labei ghiară
Și-i ard prin noapte roșii ochi de fiară,
Iar cînd lipsesc prin vale cerbii-ori boii,
Cumplita foame-a pîntecului gol
Îl mînă chiar și pentr-un miel al oii
S-atace-oricît de-nalt clădit ocol,
Așa și Odiseu, un rob nevoii,
Silit a fost să ias-aci-ntr-un stol
De fete, gol, și-un chip al înspăimării,
Murdar fiind de multul zoi al mării.
Văzîndu-l deci fugir-atunci speriete
În multe lături fetele, țipînd,
Dar una singură. Navsica, stete,
Căci ei Atene i-a fost stins din gînd
Al spaimei fulger și-ndrăzneală-i dete,
El sta acum, prin minte frămîntînd:
Ori albii ei genunchi să-i împresoare
Cu repezi mîni și vorbe rugătoare,
Ori stînd s-o roage-așa de-aici, că poate
I-ar da vreo haină fie cît de rea,
Și-un drum spuindu-i cătr-oraș l-ar scoate.
Grăind astfel, s-a hotărît să stea,
C-așa i se păru mai drept din toate,
Ca nu cumva-n genunchi de i-ar cădea,
Să-i facă fetei spaime-ori chiar mînie.
Vorbi deci vorbe pline de-omenie:
„Vai, rogu-te-n genunchi! Ești om ce moare,
Ori ești de-acei ce-n veci au fost ce sînt?
De ești din cer, tu-mi par nemuritoare,
Ca Artemis a tatălui cel sfînt,
Și-n chip și-n stat și-n trupul tău de floare!
Iar dacă ești un om de pe pămînt,
Ferice mamă ai, ferice tată!
Ferice lor de-atare-odor de fată!
Ferice frații tăi de-asemeni soră,
Căci inima le crește cînd privesc
Cu pași mlădii cum se-ncovoaie-n horă
Vilăstarul tău de trup dumnezeiesc!
Dar mai presus de toți, cînd fi-vei noră,
De trei și patru ori îl fericesc
Pe-acel ce mîna-n mîni o să ți-o puie
Și-n casa nunții tale-o să te suie!
Căci nici n-am mai văzut ca tine-o fată
Frumoas-atîta și nici trup astfel,
Deplin să fie-atîta-n tot ce-arată!
Uimit mi-e sufletul privind la el!
Ce-i drept, la Delos am văzut odată
Un zvelt finic, de-abia un copăcel,
Aproape, lîng-altarul lui Apolo
(C-am fost cîndva, urmat de mulți, și-acolo.
Să-ntreb de-un drum ce-mi fu apoi pierire!)
Și multă vreme-am stat și l-am privit
Cu mintea-n loc și sufletul-n uimire,
Căci trunchi în lume nu s-a mai ivit
Cu-atît belșug de frumuseți din fire;
Așa, de frumusețea ta uimit,
Eu stau acum, și-evlavie mă-nvinge
Și nu-ndrăznesc genunchii-a ți-i atinge!
Dar eu sînt trist și rabd dureri nespuse!
Și ieri de-abia, a douăzecea zi,
Scăpai de furia mării, căci își puse
Poseidon gîndul! Dar acum urzi
Alt gînd, că iată el pe-aici m-aduse
Să mor pe-aici! Că nu mă va păzi
De moarte-acel ce însuși mi-a dorit-o!
Ci-ndură-te, te rog, neprihănito,
Că gol și slab de-o foame-ndelungată
Pe tine-ntîi în lume te-ntîlnesc,
Și nu cunosc pe nimeni, dulce fată,
Din cei ce-acest ostrov îl locuiesc!
Orașul deci, te rog de mi-l arată
Și-un petec dă-mi să pot să mă-nvălesc,
Vro cergă-n care tu-nfășori vestminte.
Iar zeii deie-ți tot ce-ți este-aminte!
Bărbat frumos și bun și-unire bună,
Căci nu-i plăcut nimic pe-acest pămînt
Decît să vezi iubirea ce-mpreună
Pe doi ce se-nțeleg dintr-un cuvînt.
Duc casă fericiți și tot adună
Și spini în ochi dușmanilor le sînt,
Dar celor dragi ai lor le sînt lumină,
Și casa lor de soare-i vecinic plină!”
A zis, și i-a răspuns vorbind cuvinte
Fecioara cea cu-obrajii ca de crin:
„Nu-mi pari a fi, cum văd, nici necuminte,
Nici rău cu firea, omule străin!
Dar Zevs ne dă-n măsura vrerii sfinte
Ce vrea din cer, și rîset și suspin.
Și-amară poate-ți dete-o parte ție,
Dar oricum e, s-o rabzi cu bărbăție!
Acum fiindc-o soarte-a ta dușmană
Te-aduse-n țară pe la noi, să n-ai
Nici grija de vestminte și de hrană
Și nici de-altce din cîte poți să dai
Străinului ce-ți cere de pomană.
Și nici nu-ți voi ascunde ce-ntrebai
De-orașul nostru, și-ți voi spune, dară,
Și cine-s cei ce țin această țară.
Acest oraș și-n jurul său pămîntul
Feacii-l țin. Iar domn li-e tatăl meu,
Căci lui îi dete cîrma-n mîni Preasfîntul,
Și-l cheamă Alcinou, și-a lui sînt eu.”
A zis. și-apoi spre fete-a-ntors cuvîntul:
„Voi, fetelor, de ce fugiți mereu,
Și numai că-i bărbat și că vă vede!
Dar stați acum! Că n-o fi doar c-ați crede
C-ar fi vrășmaș ce rău-n gînd îl are!
Dar nici nu se va naște-așa cum nu-i
Născut și nici n-a fost, bărbatul care
Să vie ca dușman din țara lui
În țară la feaci! Ne dau mai mare
Răgaz seninii zei decît oricui,
Căci noi, cei dragi ai lor, noi mai anume
Trăim departe-n margine de lume,
Și n-au cu noi amestec muritorii
Dintr-alte părți. Dar zei pe-acesta-l scot
Pe-aici, lipsit ca toți rătăcitorii,
Și nu-l putem lăsa lipsit de tot;
Că-s și ei ai lui Zevs, și cerșitorii,
Și-i plac și-acei ce-atît le dau cît pot.
Deci hai, spălați în rîu acum străinul,
Și-i duceți pînea ce-a rămas, și vinul!”
Așa le-a zis. Iar ele-au stat în pace.
Deci una pe-alta se-ndemna, și-au dus
Pe-Ulis subt salcia care umbră face,
În loc frumos, cum doamna lor le-a spus.
Manta i-au dat, și strai ca să se-mbrace,
Și-n mîndrul ol de aur i-au adus
Tot untdelemnul ce-a rămas de ele;
Și-așa-l pofteau să intre să se spele.
Deci lor le zise el, primindu-și olul:
„Vă rog să stați deoparte-acum, că vreu
Să-mi spăl eu singur de pe trup nămolul,
Și vreu să mă și ung, căci trupul meu
De mult n-a mai fost uns. Dar mie, golul,
Așa cum sînt, să intru mi-ar fi greu
Cu voi de față-n rîu, vedeți voi bine,
Că gol a sta-ntre fete mi-e rușine!”
S-au dat deoparte-ale Navsicei fete
Și-au spus stăpinei tot. Ci-n rîu apoi
Intrînd Ulis și-a curățit din plete
Nămolul sterpei mări și-acel noroi
Ce mult îngrămădit îi sta pe spete.
Frumos spălîndu-și umerii-amîndoi
S-a uns, și-apoi ieșind luă tunica
Și mîndrul strai cel dat lui de Navsica.
Venind Atene-i dete-atunci alintul
De tînăr nalt, și foarte zvelt era;
Și creț, cum are floarea hiacintul,
Pe umeri păru-n plete-i rîura.
Deci cum cu aur fin tivește-argintul
Un meșter priceput ce-ar ști lucra
C-un dar ce-n mîni Hefaist și-Atene-i pune
Plăcute-mpodobiri ce-ți par minune,
Așa-i turnă lucoare-a frumuseții
Din creștet pînă-n tălpi acum și ea.
Deci el, voinic ca-n floarea tinereții,
Ieșind pe-al mării mal acum, ședea
Și-ntreg lucea ca faptul dimineții.
Navsica stînd uimită-l tot privea,
Și fetelor, șoptind, un semn le dete
Și-a zis: „Ia stați și m-ascultați, voi fete!
Nu toți cei din Olimp privesc cu ură
Pe-acest străin de vînturi aruncat
În țară la feaci! Căci de statură
Puțin părea, și slab; și-acum schimbat,
C-un zeu e-n toate-asemeni la făptură!
Vai, da-mi-ar Zevs ca dînsul un bărbat,
Ori însuși el de-ar vrea pe-aici să steie!
Dar dați-i pîne-acum și vin să beie!”
Așa le-a zis. Iar ele-au dus mîncare
Și vin în fața bietului străin.
Iar el mușca-mbucînd bucată mare
Și ca și pe răpit sorbea din vin,
Căci vai, de mult el nu văzu mîncare!
Dar fata cea cu brațe ca de crin
Alt gînd avu, căci și-ncepu s-adune
Vestminte-mpăturate și-a le pune
În mîndrul car cu grijă rînduite,
Și repede-nhămat-a pe-amîndoi
Catîrii iuți cu groasele copite.
Și-urcată-n car așa-ndemna apoi
Pe-Ulis, dînd rost cuvintelor vorbite:
„De vrei, străine, ca să vii cu noi,
Să vezi orașul nostru și pe tata,
Ridică-te și hai, că sîntem gata!
În casa lui pe toți pe cîți s-adună
La el, fruntași ai țării, ai să-i vezi;
Deci fă cum zic, căci minte-n cap ai bună!
Cît timp vom fi pe cîmp între livezi,
Venind pe jos cu fetele-mpreună,
Tu ține-te de car și să-mi urmezi,
Dar colo mai spre-oraș apoi, ascultă:
Sînt ziduri tari ce-nchid cetate multă
Și-un larg liman cu strîmt gîtlej ea are,
Și multe-a lungul lui corăbii zac
Pe drum și stînd pe schele-i fiecare.
Și este-un templu al neamului feac,
Frumos în piață, și-i o piață mare,
De piatr-avînd podișul ei. Și-și fac
Vîntrele-aici, și vîsle, și corăbii,
Și funii împletesc; căci ei de săbii,
De tolbe-ori de săgeți nu vor s-audă!
Catarguri, pînze și lopeți ei vor,
Acestea le doresc, și-a mării trudă
Și-n largul mării-al negrei nave zbor!
Dar oamenii sînt răi și-ți fac în ciudă
Și-aș vrea să mă feresc de-ocara lor,
Să nu ne scoată vrun ponos în lume,
Căci foarte repezi sînt de-a-ți scoate nume!
Și-mi poate zice-un om mai de nimica:
«Ce om străin și tras ca prin inel
Se ține-acum pe drum după Navsica?
Dar unde, Doamne,-o mai fi dat de el!
Pesemne vru să scape-acum de frica
Să nu rămîie fată-n păr, și-astfel
Și-a strîns un om din largul lumii toate,
Golan scăpat din spartă navă, poate!
Căci nu-s străini pe-aproape, ca să vie!
Rugat-a, poate, pe-unul dintre zei
Și-acesta scoborî din cer să-i fie
Bărbat de-acum pe-al dînsei plac? Ori ce-i?
Dar tot mai bine-a fost și cu-omenie
Că singură-și găsi ce-i place ei,
Căci mulți feaci o cer din multe locuri,
Dar n-are pentru ei decît batjocuri!»
Așa mi-ar zice el, și-aș fi-ntristată
S-aud și pentru tine-atari ocări!
Dar însămi eu aș dojăni pe-o fată,
S-o știu umblînd cu-asemenea purtări,
Și pînă nu-i obștește cununată
Se ține de bărbați și pe cărări
Ce nu le știu și nu le vreau părinții.
Tu ia-mi cuvîntul subt lăcata minții,
De vrei la tata să găsești mijlocul
De-ntors în țara ta cît mai de zor.
Stau sfinții-Atenei plopi, cam la mijlocul
Acestui drum spre-oraș, și-i un izvor
Ce curge de subt ei, și-i mare locul
Domnesc al tatei cît e-n fața lor,
Și-i via lui, iar drumul — cît să fie?
Cînd strigi de-acas’, auzi strigarea-n vie.
La plopi deci tu s-aștepți, pîn-o să treacă
Un timp cît poate-ai socoti de noi
C-am fi-n oraș, și tot mai stăi oleacă!
Iar cînd vei crede c-am ajuns apoi
Și-acasă la palat, atunci tu pleacă
Pe drumul larg al carelor de boi.
Și-ntrînd, întreabă unde e palatul
Ce-l are Alcinou prealuminatul.
Dar lesne-i să-l cunoști, și de-orișicine
Tu poți să-ntrebi, de-un prunc al orișicui;
Că-n tot orașul alt palat, vezi bine,
Așa de-nalt și-așa de mîndru nu-i.
Iar cînd vei fi și-n curtea sa, străine,
Tu treci grăbit prin larga curte-a lui,
Treci repede prin gang, ia bine seama,
Și-n fund te du-n iatacul unde-i mama.
La vatră lîngă foc ea, răzimată
De-un stîlp, întoarce sprintena-i îndrea
Cu lîna cea de purpură curată,
Și multe roabe torc pe lîngă ea.
Un tron aici, la vatra luminată,
Întors spre sfîntul foc, tu vei vedea,
Și tata-n tron, căruntul și seninul
Și-un zeu părînd, tăcut își soarbe vinul.
Deci treci pe lîngă tată-meu și-l lasă;
Dar mamei la genunchi să-i cazi plîngînd,
Și-n pace-apoi vei fi trimis acasă,
Ori unde-o cas-a ta vei fi avînd.
De vezi că ei de plînsul tău îi pasă,
Vegheat poți să hrănești nădejdea-n gînd
Că iar vedea-ți-vei pragul locuinții
Și dulcea țară-n care-ți dorm părinții.”
A zis, și-apoi lovi,-ntinzînd de frîie,
Catîrii iuți cu biciul ei frumos;
Iar ei grăbiți, cu groasele călcîie
Fugeau în trap și troncăneau vîrtos.
Dar ea, cu grija ca să nu-i rămîie
Prea mult în urmă gloata de pe jos
Și-astfel s-o ia cu carul prea-nainte,
Pocnea cu biciul cum e mai cuminte.
Era pe-apus; și-ajunseră și stete
La plopi acum Ulis, rămas de car.
Și stînd, el se ruga zeiței fete:
„Ascultă-mă, Atene,-acum măcar!
Căci, vai, cînd moartea peste mine dete,
Întreaga mea rugare fu-n zădar,
Pe cînd acel ce zguduie pămîntul,
Poseidon îmi gătea pe mări mormîntul!
Oh, fă, te rog, să fiu primit cu milă
Și-n pace de feaci!” Și i-a primit
Cuvîntul Palas, a lui Zevs copilă.
Ci-n fața lui ea nu s-a mai ivit
Ca de-alte dăți, căci foarte-i fu cu silă
De unchiul său Poseidon cel cumplit,
Căci el ura pe-Ulis cu ură mare,
Cît timp fu biet pribeag pe-adînca mare.


←Cartea VI Odiseea de Homer
Cartea VII Cartea VIII→


Acolo deci așa plîngea-ntristatul
Erou, iar fata se ducea grăbit.
Iar cînd apoi ajunse la palatul
Vestitului ei tată, s-a oprit,
Iar fetele-ncepură descărcatul.
De car și de catîri au îngrijit
Frumoșii frați ai ei, iar ea se duse
În mîndrul său iatac, unde-i făcuse
Un dulce foc bătrîna servitoare,
Acea de mult adusă de popor
De prin Epir, pe nave plutitoare,
Ca dar pentru-Alcinou cel drag al lor,
Căci foarte-a fost iubit el de popoare.
Deci ea crescu la sînul lăptător,
Aci-n palat, acestui rege fiica
Și-n grij-avea și-n pază pe Navsica.
Porni deci și-Odiseu atunci în fine.
Ci-n multe neguri îl ascunse-acum
Atene-acea ce-i vru tot numai bine,
Ca nu cumva-ntîlnit fiind pe drum
De-un om feac, să-ntrebe de-unde vine,
Cu vorba ispitind și-alt ce și cum.
Deci cînd era și-aproape să sosească,
Atene, fata cea dumnezeiască,
Îi stete-n drum și chip avea de fată
C-un ol pe cap. Și-atari îi zise el:
„Te rog, copilo, vino de-mi arată
Palatul regelui de-aici, de vrei,
Căci eu, străin din lumea-ndepărtată.
Eu nu cunosc pe nime dintre-acei
Ce țin acest oraș și-ntinsul țării.”
Răspunse-Atene atunci, zeița zării:
„Ba viu, străine tată, cu plăcere,
Că nu-i departe casa care-o spui
De-a noastră casă. Dar acu-n tăcere
Să-mi vii pe urmă-ncet, și nimănui
Să nu-i răspunzi și n-asculta ce-ți cere,
Și nu-ntreba și-l lasă-n treaba lui,
Căci cei de-aci au foarte-ntoarsă firea,
Nu văd cu drag și rînd de cei de-airea.
Ei gîndul numai la corăbii-avîndu-l,
Poseidon foarte-ntr-ajutor le stă,
Și-aleargă-n largul mării străbătîndu-l.
Așa vreau ei; iar nave el le dă
Ușoare ca de fulgi și iuți ca gîndul.”
Așa vorbind, porni, iar el în urmă.
Dar cum era-nvăscut în nor, pe stradă
Umbla printre feaci fără să-l vadă.
Căci nu-l lăsa văzut Atene care
Pusese-asupra lui ăst nor ca scut.
Iar el privea cu veselă mirare
Limanul larg și de corăbii-umplut,
Și piața cea de sfat și zidul tare
Cu șanț în jur, minune de văzut!
Deci cînd era-n vedere-acum palatul
Așa-ncepu să-i dea zeița sfatul:
„Aici e, taic-al meu, dorita casă.
Intrînd, tu mergi și vei găsi la vin
Pe regii cei iubiți de cer, la masă.
Dar nu te turbura și fii deplin,
Cum face-acel cui de nimic nu-i pasă!
Căci celui îndrăzneț, chiar și străin
Fiind, îi ies mai lesne cele bune.
Și-acum tu ține-aminte ce voi spune.
Deci fă, ca-ntîi regina să te-audă.
Arete-i zic, și vrednic nume-avu.
Iar ea prin tați cu Alcinou e rudă,
Că-ntîi pe Navsitoos îl născu
Poseidon, cel ce-aduce-a mării trudă,
Cu dulcea Periboea, care fu
Copila lui Evrimedon cel mare,
Ce-a fost stăpîn peste giganți, pe care
El însuși, pentru-a lor fărădelege,
I-a stins, pierind cu ei și-acest erou.
În urmă Navsitou, al Scheriei rege,
Născu pe Roxenor și pe-Alcinou.
Pe-acela Feb, ce toate le-nțelege,
Lovitu-l-a, pe cînd fu încă nou
Un ginere-n palat, iar Zevs nu-i dete
Băieți, ci-o fată singură, pe-Arete.
Pe-aceasta Alcinou nevast-o are,
Și-atîta cinste-i dă, că-ntre femei.
Din cîte țin o casă-n ascultare,
N-avu pe lume alta vaza ei.
Deci foarte-i dă și soțul cinste mare
Și dulcii fii, și toți ai noștri-ahei,
Și ca pe-un zeu o văd pe drum cînd vine,
Și-o-ntîmpină cu dulci urări de bine.
Căci numai bine-ar vrea oricui să-i facă;
Și-oriunde-i ceartă printre oameni, ea
Își pune-ntregul suflet și-i împacă.
Tu du-te dar și spune-i ce-ai avea
De spus și roag-o din genunchi, și dacă
Te-ascultă,-atunci să știi că vei vedea
Și țara ta și-averea și palatul.”
Deci după ce i-a dat Atene sfatul,
Lăsînd plăcuta Scherie se duse
La Maraton și unde-a mers mereu,
În dulce-Atena cea cu ziduri suse
Și-n templul sfînt cel pus lui Erihteu.
Porni deci spre palat, precum îi spuse,
Dar nu intră de-a dreptul Odiseu,
Ci stînd la pragul cel cu multe rînduri,
Purta prin suflet nesfîrșite gînduri.
Lucea palatul, deci, cum alb de soare,
Sau alb, pătruns de lună, pare-un nor,
Căci ziduri lungi d-aramă sclipitoare
Se-ntind din porți, și foarte-ncăpător
Un loc cuprind și-i fac încingătoare,
De-albastru smalț avînd cununa lor.
Din prag de-aramă stilpi de-argint se suie
Și porți de aur larga curte-o-ncuie,
Cari au fruntar de-argint lucrat cu dalta
Și-al lor belciug de aur greu. Iar cîni
De-argint steteau de-o-parte-apoi și de-alta,
Ciopliți frumos cu mult dibace mîni
De meșterul Efest, păzind înalta
Intrare-a casei, făr-a fi bătrîni,
Cu-al vremii curs și cu schimbarea firii,
Ci-n veci fiind ce-au fost, nerobi pieririi.
Și-n larga sală scaune-nșirate
Pe două rînduri, pînă-n fundul ei,
Și moi covoare-avînd, frumos lucrate,
Cu mult dichis, tot lucruri de femei;
Și-acolo șed la mesele-ncărcate
Fruntași feaci și-nchină pentru zei.
Copii de-argint, apoi, pe-altare dese,
Cu facle-n mîni fac zare-n nopți la mese.
Prin largi odăi lucrau cincizeci de roabe:
Dincoace-o seamă-n multul mînii zor
Sfărmau cu rîjniți galbenele boabe;
Aici torceau, iar fusu-n mîna lor
Sălta ca frunza-n plop; dincoa podoabe
Țeseau din tortul albului fuior,
Și-atît de dese pînze supțirele,
Că untdelemnul n-ar fi curs prin ele.
Căci după cît feacii-n cîrmuirea
Pe mare-a unei nave-s mai presus
De toți pe cîți îi naște oameni firea,
Pe-atît nevestele de nimeni nu-s
Ajunse-n darul de-a găti supțirea
Și mîndra pînză, căci Atene-a pus
într-însele și cinste-a minții bune
Și dar de-a țese lucruri de minune.
Lipit-apoi de curte-i o grădină
Cu mult cuprins, minune-ntre grădini,
Cu zid înalt de piatră-ntreg, și plină
De rodii dulci, de peri și de măslini,
Și meri ce sub prisosul lor se-nclină,
Și-atîția pomi de-atîtea poame plini,
Cari nu-și descărcară anu-ntreg povara
Și nu cunosc ce-i iarna și ce-i vara,
Căci nencetînd Zefirul să se joace
Prin frunza lor, tot primăvar-avea;
E-n floare-un pom, și-alt pom dincoa’ se coace,
Și pară lîngă pară-mbătrînea
Și mărul lîngă măr pierea dincoace,
Și-un fruct aici frumos se pîrguia,
Pe cînd alături răsărea din muguri;
Și nesfîrșit prisos era de struguri,
Că-n fund era o vie roditoare,
Și-o parte-a ei ce se-ntindea pe șes,
Deci strugurii pe-aici se coc în soare,
Dincoace-i storc, și-abia dincolo ies
Din flori, și-aci-i culeg, ori dau în floare
Într-alte părți și-ntr-alta-s de cules.
Și-n fund de tot sînt straturi cu legume,
Și flori de cîte neamuri sînt pe lume.
Și limpezi curg și două fîntînele;
Prin multe părți cotind, pentru-adăpat,
Spre fund se duce una dintre ele,
Iar alta curge pe-așternutu-i pat
Și iese-n drum pe scocuri de cișmele,
La pragul porții naltului palat,
Și apă ia de-aici întreg orașul.
Așa-și avea vestitul crai locașul.
Și-a stat privind mult timp, mai mare dragul,
La toate-Ulis, și-uimit în mintea lui.
In urmă, săturat, trecu și pragul,
Dar nevăzut de ochii nimănui.
In marea sală deci văzu șiragul
De sfetnici, închinînd lui Hermes, cui
Închină-n urma tuturor fruntașii,
Pe cînd gătesc, tîrziu, spre casă pașii.
Ascuns în norul ce-mprejur îi stete,
Trecu viteazul cel iubit de zei,
Spre regele-Alcinou și spre Harete.
Și-așa-n genunchi strîngea genunchii ei,
Iar norul de o parte-atunci se dete
Deci toți au stat tăcuți cînd între ei
Văzur-un om străin, și-aveau mirare.
Dar el vorbi grăbit cu rugă mare:
„Harete,-o doamna cea de suflet plină!
Eu, cel bătut de-amar și de furtuni,
Cuprind genunchii tăi! Și-ai tăi, regină,
Și-ai regelui și-ai ăstor oameni buni!
Seninii zei le dea și viață lină,
Și fii cuminți, că-s taților cununi,
Și-acestor fii în pace ei le lase
Și-averi și tot ce-au strîns la ei prin case!
Dar eu vă rog, și tatăl sfînt v-ajute
Așa pe cum vă rog acum pe voi,
Să-mi dați putința ca s-ajung mai iute
În țara mea, la casa mea-napoi,
Căci multe-am mai răbdat, nemaivăzute,
Și-s om pribeag de mult!” Se-ntoarse-apoi
Și trist el lîngă foc șezu-n cenușă
Pe larga vatră, cea de după ușă.
Ei toți tăceau și nu găseau cuvinte
Tîrziu deci Eheneu, văzîndu-i muți,
(Acel născut cu mult mai înainte
Decît și-acei ce-s mai de mult născuți,
Și-n vorbe-un priceput și mai cu minte
Decît feacii cei mai pricepuți,
Căci multe vechi știa cu de-amănuntul)
Vorbi-ntre ei, și-așa le-a zis căruntul:
„Nu-i drept, o rege-al meu, și nici nu-i bine
Să lași fără răspuns pe cei săraci,
Iar noi, dorind o vorbă de la tine,
Să stăm privind în gura ta cum taci!
Ridică-l deci și du-l, cum se cuvine,
Pe-un jelț frumos și-l pune-ntre feaci!
Iar crainicii să-nceapă iar cu plinul
Și apa-n cupe-amestece-o cu vinul,
Ca să-nchinăm lui Zevs fulgerătorul,
Că-i domn în cer și-ajută orișicui
Străin ce-ți cere mila și-ajutorul.
Și, dînd porunci femeilor, să-i pui
De cin-apoi, să guste călătorul.”
Simțind deci Alcinou, în vorba lui,
Imboldul cel ce-n dreapta cale mînă,
Mergînd la vatră, l-a luat de mînă
Și-n scaun nalt, în fruntea mesii-l duse,
Aproape lîngă el, din jelț sculînd
Pe dragul său copil, și-aici îl puse
În locul lui, și cu fruntașii-n rînd.
Deci fata, pe-un lighean de-argint, aduse
În ol de aur apă, și turnînd
Pe mîni el se spăla; iar cînd fu gata,
Un alb ștergar pe masă-ntinse fata
Și multe-a pus mîncări, să-și ia pe voie;
Iar el luînd, mînca și bea-ntre ei.
Iar regele spre crainic: „Pontonoe,
Amestecă-n ulcioare pentru zei
Cu apă vinul, să-nchinăm lui Joe,
Că-i domn în cer și apără pe cei
Ce vin drumeți să ceară ajutorul;
Deci umple cupe pentru-ntreg poporul.”
A zis. Și-amestecînd cu apă vinul.
Turna la toți prin cupe Pontonou.
Iar după ce-nchinară cu deplinul
Și-au fost sătui, le zise Alcinou:
„Acum, fruntași, noi ne-am cinstit străinul,
Dar vreau să vă vorbesc un lucru nou.
Cu toți acum să mergem la culcare,
Iar mîne-o să poftim o și mai mare
Mulțime de popor, să dau o masă,
Ospăț pentru străin cu praznic sfînt.
Apoi vom îngriji s-ajung-acasă,
La casa lui în dulcele-i pămînt,
Oriunde-i este ea, puțin ne pasă!
Acesta-i deci rostitul meu cuvînt,
Și-atîta timp cît oaspe ni se cheamă,
De nici un fel de rău să nu se teamă!
Ci-n țară-i cînd va fi, el toate-acele
Păți-le-va ce-s soarta lui de-apoi
Și tot ce-au tors Ursitele tustrele,
Cînd maică-sa-l născu. Iar dac-apoi
E zeu de sus și-a coborît din stele,
Atunci au zeii-alt gînd de-acum cu noi!
Căci ei, de mult, pe față ni s-arată
Cînd facem marea jertfă cîteodatâ
Și beau cu noi la tot aceleași mese
Și nu s-ascund să-i vadă pe pămînt
Cînd singur vrun feac în drum le iese,
Căci, ca și cu ciclopii, zeii sînt
Cu noi și cu giganții rude-alese!”
Răspunse Odiseu acest cuvînt:
„Vai, nu sînt zeu! Nici trup ca ei avîndu-l,
Nici mintea lor, deci mută-ți, rege, gîndul!
Sînt om de pe pămînt. Un om sînt însă.
Ca bieții-acei ce-i știți că-s mai săraci,
Trăind din pînea pe la praguri strînsă!
Și nici așa, ci și mai mult, feaci,
Căci soarta mea e nesfîrșit de plînsă!
Cînd zeii vreau, tu singur ți le faci,
Nu-mi cere sfaturi deci și nu-mi da sfaturi,
Ci dă-mi mîncare,-oh rege, să mă saturi!
Că nu-i pe lume fiară mai răpace,
Nici cîne-așa ca pîntecul flămînd;
Căci el, ca un dușman cumplit te face
Să vezi să-l saturi, chiar și-atuncea cînd
Sărmana-ți inimă-n țărînă zace
Și-o mare-a ta durere-ți este gînd.
Așa și eu, mîhnit mă-neacă plînsul,
Dar pîntecu-mi dă zor să văd de dînsul
Și face-n vremea-n care rup din pîne
Să uit de toate cîte-am suferit
Și-n gînd să-mi fie singur el! Dar mîne
Vă rog să mă trimiteți negreșit
Acasă-n țara mea, te rog, stăpîne,
Să-mi văd pe-ai mei, pe cei ce m-au iubit,
Și țara să mi-o văd, iar Zevs preasfîntul
De-o vrea, sub mine crape-apoi pămîntul!”
A zis. Iar ei vorbeau așa-ntre sine
Și toți ziceau s-ajute pe străin,
Căci foarte-a spus frumos ce se cuvine.
Deci după ce-nchinară negrul vin,
S-a dus tăcut pe-acasă-și fiecine.
La mas-apoi, de multe gînduri plin,
Ei singur, Odiseu, poftit mai stete,
Și-alături Alcinou ședea, și-Arete.
Deci roabele-adunau în pripă masa,
Iar ei steteau vorbind. Și-astfel acu
Așa-ncepu dintîi și-ntîi crăiasa,
Căci ea privind, prea bine cunoscu
Tunica mîndră și cu aur trasa
Manta de pe-Odiseu, că le făcu
Chiar însăși ea cu slujnici țesătoare.
Și-i zise deci cuvinte-ntrebătoare:
„Aș vrea să-mi spui, că stăm aci-mpreună,
De unde ești? Ce om? Ne cuvîntai
C-ai fost adus pe-acoalea de furtună.
Dar cum ajungi să porți asemeni strai?”
Răspunse Odiseu: „Crăiasă bună!
Greu lucru este-a spune tot ce ai
Pe inimă! Și mult îmi este-amarul,
Căci zeii mi-au ursit prea plin păharul!
Dar dacă-ntrebi și vrei să știi, voi spune.
O fat-a lui Atlas trăiește, deci,
Calipso, zîna cea cu vreri nebune,
In miezul mării cei fără poteci.
Picioru-acolo nimeni nu și-l pune,
Nici cei ce mor, nici cei ce-s vii în veci.
Spre-acel ostrov, Ogigia numitul,
Pe mine singur, vai, nenorocitul,
Mă-mpinse-un zeu, căci Zevs din culmea zării
Trăsnind, mi-a despicat cu foc aprins
Corabia-n largul plin de noapte-al mării.
Și n-am putut să-mi scap pe nici un ins.
Dar eu, făcîndu-mi chip atunci scăpării
Pe fundul navei sparte, fui împins
Mari nouă nopți cumplite ca mormîntul,
Și-a zecea zi mă dete-aproape vîntul
De-ostrovul larg al zînei cei cumplite
Și cea mai mîndr-a lumii-ntre femei,
Calipso, cea cu pletele-aurite.
Cu drag ea mă primi-n palatul ei
Și bine mă-ngrijea-n necontenite
Ospețe, dîndu-mi cinste ca la zei.
Și-a zis că ea-mi va da și nemurirea,
Dar n-a putut să-mi schimbe-n suflet firea!
Deci șapte ani stătui la ea, sărmanul,
Udînd cu lacrimi hainele ce-mi da.
Dar cînd s-a-ntors a opta oară anul,
Ea singură cu vorbă mă-ndemna
Să plec, căci poate-ori ea-și schimbase planul,
Ori Zevs din cer cu semne-o-nspăimînta.
Mi-a dat și grinzi să-mi fac o plută mare
Și vin mi-a dat, și haine, și mîncare,
Și-un vînt lăsa, și cald și bun, să bată.
Și-așa pe-adînc în pace străbătui
Și nopți și zile marea cea sărată.
Și-a optsprăzecea zi eu munți văzui,
Și-acest ostrov, o dungă-ntunecată.
Nespus de mare vesel le-avui,
Dar vai, al meu amar de-aci-nceput-a!
Că-n furia sa, văzînd Poseidon pluta
Stîrni asupră-mi vînt ca să-nvrăjbească
Al mării orice drum, grozav umflînd
Cît munții marea cea dumnezeiască,
Iar eu umblam pe pluta mea gemînd,
Și n-o lăsa de loc să s-odihnească.
Dar valvîrteju-o risipi-n curînd,
Și-așa-notînd pe larg, mă-mpinse valul
Spre-al vostru mal și m-alipii cu malul.
Ci-n timp ce mă trudeam să ies, mă-mpinse
Spre stînci un val, în loc de nepătruns.
Mă-ntoarsei și-nnotai cu mîni întinse,
Mergînd pe lîngă mal, pîn-am ajuns
La gura unui rîu, cu maluri linse,
La loc scutit de vînt și mai ascuns.
Atunci îmi adunai puterea toată
Și-a vrut un zeu pe maluri să mă scoată.
Văzînd apoi că sfînta noapte vine.
M-am dus să dorm într-un tufiș; și foi
Uscate-aici morman am pus pe mine,
Și-un somn fără sfîrșit m-a prins apoi.
Mîhnit deci adurmind cu mari suspine,
Durmii întreaga noapte-n frunze moi
Și tot al dimineții timp, și fuse
Și-amiazi apoi, și sfîntul soare-apuse
Și-abia pieri și somnul morții mele:
Jucîndu-se pe mal atunci aflai
Mai multe fete, și-una dintre ele
Asemeni unui zeu. Deci o rugai,
Deși eu m-așteptam la vorbe rele.
Dar foarte-avu gînd bun și mă mirai
De-un tînăr ca și ea, că-n lume junii
Se poart-așa ca ei și ca nebunii.
Iar ea mi-a dat și vin și de mîncare
Și straiu-acesta, căci eu n-am avut.
Acestea deci, cu-ntreaga-mi supărare
Le-am spus, cum ceri, și cum s-au petrecut.”
Răspunse Alcinou: „Dar mi se pare
Că n-a fost tocmai drept cum a făcut,
Să nu te-aducă-aici cu ea deodată,
Ori poate-avuseți vorb-așa jurată?”
Răspunse Odiseu: „Să nu-i mai zică
Nici tu, nici nime o vorb-atît de grea!
Destul mi-a spus cumințea ta Navsică,
Dar eu n-am vrut să viu pe-un drum cu ea.
Mă și sfiam, și-apoi mi-a fost și frică
Să nu te superi tu de fapta mea,
Căci, rege,-așa e vița omenească,
Să creadă tot ce-i rău și să bîrfească.”
Răspunse iarăși Alcinou cuvinte:
„Nu-mi este-atare inima din piept,
Să țin mînia care nu-i cuminte,
Căci bun e-n lume numai ce e drept.
Ah, dare-ar Zevs, al lumilor părinte,
Și-Atene-a sa, și Feb cel înțelept,
Să-și afle-un om cinstit așa ca tine
Și-așa pe gîndul meu, cum ești, străine,
Să-i dăm copila noastră de soție
Și ginere să-l am, copil al meu!
O casă eu ți-aș da și bogăție,
De-ai vrea să stai aici! Altfel nici eu,
Nici nime dintre-ai mei n-o să te ție
Silit la noi, ferească Dumnezeu!
Și-ntoarcerea-ți, așa cum ai dorit-o,
Să știi că eu pe mîne-am rînduit-o.
Dar astăzi ești trudit, deci dormi în pace.
Iar mine te vor duce-n zbor ai mei
Acasă-n țara ta și-oriunde-ți place,
De-ar fi și mai departe locul ei
Decît Evbeea care-aud că zace
Departe tare-n sus, cum spun acei
Vîslași feaci cari i-au văzut limanul,
Cînd ei au dus pe Radamant bălanul
Să vadă-n ea pe cel născut din Geea,
Pe Titios, pe-acel gigant cumplit.
Și-așa s-au dus, și făr’ de trude-aceia,
Și chiar în ziua-n care-au fost pornit
S-au și rentors pe seară din Evbeea.
Dar însuți tu vedea-le-vei uimit,
Ce nave-avem și cum li-e alergarea,
Și ce flăcăi dibaci să bată marea.”
A zis și vesel asculta mîhnitul
Erou pribeag, și-așa vorbit-a deci,
Rugîndu-se lui Zevs nebiruitul:
„Ascultă-l, Tată, și să nu mi-l treci
Să-și poată-nfăptui făgăduitul
Cuvînt al său! Și faima-i pînă-n veci
Pe-ntreg pămîntul știe-și-o rămasă;
Iar eu s-ajung în țara mea și-acasă.”
Așa vorbeau aceștia. Iar Arete
Trimise slujnici ca s-aștearn-un pat
Cu mîndre cergi, pe prispă sub părete.
Deci multe țoale moi au așezat
Și mîndre velinți sprintenele fete
La zarea de făclii, și-au îndemnat
Cu vorba pe-Odiseu: „De vrei, străine,
E gata patul, și să dormi cu bine!”
Au zis, iar el, căci somnul îl supuse,
S-a dus să doarmă. Și-a durmit astfel
În mîndrul pat scobit ce i-l făcuse
Sub bolți răsunătoare-n cerdăcel.
Iar regele-Alcinou apoi se duse
Să doarmă-n largul său iatac și el,
În cel mai dindărăt din tot palatul,
Și-alături doamna, ce-i făcuse patul.


←Cartea VII Odiseea de Homer
Cartea VIII Cartea IX→


Iar cînd sosi și faptul zilei sfinte,
Sculîndu-se-Alcinou porni, luînd
Cu el și pe-Odiseu cel plin de minte.
La locul sfatului obștesc mergînd.
Deci regele-Alcinou mergea-nainte.
Ajunși aici ședeau, alături stînd
Pe bănci de piatră și cioplite trainic.
Atene îns-acum, în chip de crainic
De-ai regelui, cutriera orașul
Gătind plecarea lui Ulis, și-astfel
Oprea-ndemnind pe drum pe tot fruntașul:
„Să mergem toți și să vedem pe-acel
Străin sosit ca oaspete-n locașul
Lui Alcinou, de peste mări, căci el
E și-nțelept și și frumos ca zeii.”
Vorbea, mișcînd dorința-n toți aheii
Și-n clipă toate căile s-umplură
De lume ce venea sosind mereu.
Acolo deci, ca marea ce murmură,
Priveau mirați pe regele-Odiseu,
Căci lui i-a pus Atene și-n făptură
Și-n chipu-ntreg lucoarea unui zeu,
Ca mult mai nalt și mai voinic s-arete
Și multe i-a turnat frumoase plete
Ca și mai mult poporul să-l privească
Și, drag dintru-nceput vederii lor,
Ei cinste-acum să-i dea dumnezeiască,
Iar el, poftit de-ntreg acest popor
La lupte și la joc, să săvîrșească
Minuni de fapte-oricărui luptător.
Deci cînd avu pe toți aci-nainte,
Vorbit-a Alcinou și-a zis cuvinte:
„Viteji fruntași ai neamului și-ai țării!
Cuvînt acum din suflet am de spus.
Acest străin, un rătăcit al mării,
De-o fi din răsărit ori din apus,
Eu nu-l cunosc; prin voile-ntîmplării
La casa mea de soarte-a fost adus
Și cere-acum cu mare stăruință
Să-i dăm un ajutor de-avem putință.
Deci noi, precum am dat și mai-nainte,
Să-i dăm și lui! Căci bine voi vedeți
De-au stat la casa mea cu rugăminte
Mult timp plîngîndu-mi oamenii drumeți.
S-alegem deci, și sprinteni și cuminte,
Cincizeci de tineri care-i știm isteți,
Să tragă-n ap-o neagră navă, care
Plutește-acum de-ntii pe sfînta mare.
Aceștia meargă și lopeți să lege;
Să-mi vie-apoi aici, căci vreau să-i pul
Să taie boi, să fac ospăț în lege.
Acestea pentru tineri eu le spui.
Voi însă, purtătorii de toiege,
Veniți — și-o cer aceasta orișicui,
Să nu mi vă codiți vrun ins — la masă,
Ca pe-oaspe să-l cinstim la mine-acasă.
Apoi la Demodoc îmi veți trimete
Pe-un sol, să mi-l aducă la palat,
Căci sfînt un cîntec Dumnezeu îi dete
Să cînte-nveselind, cum e-ndemnat
De vrerea muzei, a cereștii fete.
Așa le-a zis, și-apoi porni urmat
De-al său popor, lăsînd în urmă golul.
Deci și la Demodoc se duse solul.
Și-acei cincizeci de tineri iuți plecară
La malul sterpei mări, cum li s-a spus;
Deci neagra navă-n ape-adînci o dară
Și pînze-ndată și catarg i-au pus
Și vîsle cu frînghii de bou legară
Și albe-antene i-au întins pe sus.
Iar după ce-au gătit lucrarea toată,
Se-ntoarseră-n palat cu toții gloată
Aici erau și curțile-nțesate,
Și tinzi și-odăi de nesfîrșitul roi
De moși și juni ai lumii adunate.
Deci regele de șase-ori. două oi
Și-opt porci de cei cu cefele-ncomate
Jertfitu-le-a, și tauri mîndri doi.
Pe-aceștia deci, tăindu-i de mîncare,
Gătiră-n grab-ospăț frumos și mare
Veni și Demodoc, cel cu puterea
Ce-o pune-n cîntec înnăscutul har,
Cui muza, ce-l iubi cu toată vrerea,
I-a dat mult dulce, dar și mult amar:
Căci dîndu-i cîntul, i-a luat vederea!
Pe-acesta Pontonou îl puse dar
Pe-un scaun nalt cu ținte de-aur dese,
Proptit de-un stîlp la mijloc între mese,
Iar lira cea cu dulce melodie
Deasupra capului i-o puse-n cui
Și-i duse mînile la ea, să știe
De unde să și-o ia, și-n fața lui
Pe masă-i puse, cît de-ajuns să-i fie,
Și pîne-n coș și-o cupă ca oricui
Să bea din ea de cîte ori îi place.
Și-așa ei stînd, mîncau acum în pace.
Deci cînd acum steteau sătui la mese,
Slăvita muză puse-ndemn și-avînt
Să cînte Demodoc mari fapte-alese
A marilor bărbați din mîndrul cînt,
A cărui faimă vrednic-ajunsese
Pe-acele vremuri pînă-n cerul sfînt:
De marea ceartă-ntre-Odiseu și-Ahile
La zei la masă-n cursul unei zile,
Încît s-amenințau și cu toiagul,
(Iar regele-Agamemnon între ei
Rîdea pe-ascuns, văzînd învălmășagul
De vorbe-al ăstor mari fruntași ahei,
Căci astfel i-a fost spus, trecîndu-i pragul
La Delfi, Foibul, c-ar fi scris de zei
C-atare ceartă fi-va-ncepătură
Atîtor rele cîte-apoi căzură
Pe-ai Troiei fii și pe danai, pe care
Le vruse Zevs cu nemblînzitu-i gînd.)
Așa cînta vestitul în cîntare.
Și-atunci mîhnitul Odiseu, luînd
Cu mînile mantaua sa cea mare,
Și-o trase peste cap și-așa deci stînd,
Plîngea, căci foarte i-ar fi fost rușine
Să-l vadă toți cu plîns și cu suspine.
Și-așa, cînd coardele-ncetau să sune,
Ștergînd obrajii plînși, el își trăgea
Mantaua de pe cap, și-al voii bune
Luînd în mînă cupa sa, el bea.
Cînd însă iarăși începea pe strune
Cîntarea care foarte mult plăcea
Și nu-ncetau mesenii s-o tot ceară,
El iarăși se-nvelea spre-a plînge iară,
Dar nu-i vedeau nici plînsul sub pleoape
Feacii ceialalți, și nici prin gînd
Lor nu le da, de ce-ar avea să-ngroape
Sub haină capul și să stea plîngînd.
Dar regele-Alcinou, cum sta aproape,
Simțea ce e, că-l auzi gemînd.
Sfîrșit c-un semn deci puse-atunci cîntării,
Și-așa vorbi și-a zis; „Fruntași ai țării:
Și voi, popor al vîslei îndrăznețe!
Sătui sîntem de liră și de vin,
De dragii soți ai dulcilor ospețe
Vom merge-acum să vad-acest străin
De știm și jocul cel cu multe fețe,
Să poată spune printre-ai săi deplin
De-avem și noi puteri, din vrere sfîntă,
La salt și fugă și-mpumnit și trîntă.”
Vorbind, ieși; iar gloatele-l urmară
Deci crainicul a pus atunci la loc
Duioasa liră-n cuiul din cămară,
Apoi, luînd de mîni pe Demodoc,
Îl scoase din palat, și se-ndreptară
Și ei pe unde se duceau spre joc
Fruntașii ceialalți și tot poporul.
Și-așa deci lumea s-aduna cu zorul,
Și mii erau pe cîmp acum bărbații,
Și alte mii roiau mereu pe căi.
Deci iute s-au sculat nesăturații
De joc, tot sprinteni și voinici flăcăi,
Iar printre dînșii-au stat și nepătații
Trei fii ai regelui, iubiții săi
Cei nensurați, Laodamant semețul,
Aliu cel blînd și Clitoneu istețul
Întîi cercară fuga. Și deodată
Din semnul pus se-ntinseră un roi,
Zburînd prin zarea bine măsurată
Și-un nor de colb le rămînea-înapoi.
Și-a fost pe-aceștia Clitoneu să-i bată,
Deci cît la plug catîrii-ntrec pe boi,
Atît fu drumul biruinții sale:
El fu la semn, iar ei încă pe cale.
Cercar-apoi și dureroasă trîntă
Și-ntr-asta Evrial fu-ntîiul ins;
La salturi, Amfial. Pe cei ce-avîntă
Rotunde discuri, Elatreu i-a-nvins.
Apoi la lupta cea care-nspăimîntă,
La pumni, pe toți pe-aceia ce s-au prins
Cu el, Laodamant flăcăul fuse,
Al regelui, acel care-i bătuse.
Deci după ce se-nveseliră-n pace
Cu-aceste jocuri, începu-ntre ei
Așa Laodamant:,,Eu mai c-aș face
Rugare-acestui om, fărtați ai mei,
Să-ncerce-un joc, de știe și de-i place.
Căci nu e slab și are tot ce vrei,
Și șolduri tari și pulpi și mîni voinice:
Vedeți-i largul piept și-a sa cerbice”
Și nici nu-i om bătrîn. Dar mi se pare
Că-i slab acum de cît amar a dus,
Că nici nu știu, ce-i drept, un rău mai mare
Decît a mării trudă de nespus
Să zdruncine pe-un om oricît de tare!”
Răspunse Evrial: „Bun gînd ți-ai pus
În cap, Laodamant, și toate-s bune
Ațîță-l deci la joc și mergi și-i spune!”
Deci fiu! bun al regelui, de-ndatâ
Ce-i spuse Evrial acest cuvînt,
Veni spre Odiseu: „Străine tată
Să-ncerci vrun joc dintr-astea cîte sînt,
De poți și vrei, și le-ai știut vrodată.
Dar negreșit le știi, căci pe pămînt
Aceasta este cea dinții onoare,
Să fii voinic din mîni și din picioare!
Încearcă deci și grija ta ți-o lasă!
Căci drumul ți-e gătit, și-ai tăi fărtați
Te-așteaptă-n mal și-n mare-i nava trasă!
Răspunse Odiseu: „Voi mă-ndemnați
Cîrtindu-mă, cînd alte griji m-apasă!
Dar rogu-vă, de ce nu mă lăsați,
Căci alte-mi sînt durerile și focul,
Iubitul meu, nu luptele și jocul!
Nespus de mult răbdai trecînd și marea,
Și foarte mult prin taberi eu răbdai;
Și-acum, pribeag, eu șed în adunarea
Poporului și rog aici pe crai
Și-acest popor, să-mi pot găti plecarea.”
A zis, și-atunci, cu multă hulă-n grai,
Evrial a venit și-i sta nainte
Și-atari fără de rost i-a zis cuvinte
„Ce-i drept, nici nu ne pari să fii, străine,
Vrun om ce s-ar pricepe la vrun joc.
Ești unul dintre-acei ce merg, vezi bine.
Plătiți de vrun stăpîn, din loc în loc.
Cu nave de vîslași, vătaf ce ține
Merindea-n seamă și, vînînd noroc,
Socoate-al marfei preț și-i om destoinic
De gras cîștig nedrept, nu om războinic!”
A zis, și-Ulis răspunse cu mînie:
„Iubite-al meu, cum văd, ești un flecar!
Și pari și om lipsit de omenie!
E drept că zeii cei din cer dau rar
Deodată unui om și vitejie
Și minte bună-n cap și-al vorbei dar!
Căci iată, unu-i șubred al făpturii,
Dar zeii-i dau podoaba sfînt-a gurii
Și-ascultă toți cu inima-ncîntată
Cuvîntu-i blînd și dulce,-ncît e greu
Să nu-l asculți cînd el începe-odată
Și-ai vrea să stai să-l tot asculți mereu.
Iar cînd trecînd el prin oraș s-arată,
Se uită lumea parc-ar trece-un zeu.
Iar altul pare soare-al frumuseții.
Dar cînd vorbește-l rîd chiar și băieții.
Așa și tu, ești chipeș la făptură,
Chiar zeu de-ai fi, și n-ai fi mai frumos!
Dar ce folos, căci ești o secătură!
Da, negreșit, ți-o spui că-s mînios,
Căci prea prostește-ai flecărlt din gură!
N-am fost la lupte chiar așa prejos
Cum tu mi-ai spus și poate crezi, nebunul
Ci poate printre cei mai vrednici unul,
Pe cînd eram un tînăr al răbdării
Și-n brațe mă-ncredeam. Acum nevoi
Și griji mă dor, și-s rob înstrăinării.
Căci multe-am mai răbdat și prin război
Și mult și-n trecerea cea trist-a mării.
Dar și așa cum sînt, mă prind cu voi,
Căci vorba ta de inimă mă roade
Și-un foc aprins-au vorbele-ți năroade!”
A zis, și cu manta cu tot el sare
Și-un disc luă, pe cel mai greu și gros
Din cîte-aveau feacii-n adunare.
Pe-acesta-l învîrti cu braț vînjos.
Deci discu-n zbor vui cu zuzăt mare.
Și toți plecară capetele-n jos
Feacii-atunci, ca pomu-n vînturi piscul,
Cînd groaznic peste ei trecut-a discul. “
Ce-n zborul său departe-acu-ntrecuse
Cu mult dincolo semnul tuturor.
Atene-atunci un semn acolo puse
(Luîndu-și chip de tînăr din popor)
Și-așa strigat-a și pe nume-i spuse:
„Și-un orb, străine, ți-ar găsi ușor,
Cu mîna pipăind aci-ntre lemne,
Că semnul ți-e departe de-alte semne,
Și nu-i amestecat cu alte toate!
În jocul ăsta cinste ți-ai făcut:
De nici de-un om de-ai noștri nu se poate
Să fii ajuns, dar necum întrecut!”
Deci vesel Odiseu privea-ntre gloate,
Că-i ține parte-un om necunoscut,
Și-așa căta pe tineri să-i împungă:
„Zvîrliți, să văd deci care-o să-l ajungă!
Dar cred s-azvîrl, flăcăi, și-alt disc la țîntă
Și tot așa departe,-ori peste ea!
Deci iasă cine vrea și se frămîntă
Cu gîndul c-ar fi om de seama mea!
Căci prea m-ați supărat! De vrea la trîntă,
La fugă ori la pumni, la orice vrea!
Orice feac, mă prind cu el la brazdă
Dar nu și Laudamant, că el mi-e gazdă,
Și care om ar îndrăzni adică
S-ațîțe gazda și să-l piardă, deci?
Nebun ai fi, socot, și-un de nimică,
Străin fiind, cu gazda să te-ntreci,
Căci lucru-acesta numai ție-ți strică!
De ceialalți, de-oricine dintre greci,
Nu fug! Nici mîndru nu-l opresc să vie,
Ci vreau să mă măsor cu-oricine fie!
Căci nimeni slab la joc nu mă socoată,
Din cîte jocuri oamenii le știu.
Și-ntind și-un arc cum nu-i alt om să-l poată!
Și-oricînd eu cred că-ntîiul am să fiu
Acel care-aș putea-n dușmana gloată
Să-mi aflu omul și să nu-l las viu,
Chiar mulți arcași de-ar fi pe lîngă mine
Și toți dibaci a da la semn, vezi bine!
Era mai tare singur Filoctete,
Ce-i drept, la arc, și-al doilea eu eram,
Cînd noi aheii cei cu mîndre plete
Sub Troia-n cîmp la țintă ne-ncercam.
Dar între-arcașii cei de azi, băiete.
Din cîți mănîncă pîne, cred că n-am
Pe nime-asemeni, nici dibaci, nici iute!
Firește, cu viteji din vremi trecute
Nu vreau să mă măsor! Dar cine oare
S-ar prinde-n arc cu Hercule-ori Efrit?
Căci ei aveau curaj să se măsoare
Cu zeii chiar! Și-așa a și murit
Acest viteaz și nici n-a stat sub soare
Mult timp, căci Feb Apolo l-a izbit
Cu arcul său în furia-i cea sfîntă,
Că-l tot poftea să dea ei doi la țîntă.
Și-azvîrl și suliți la-nlungări la care
N-ajunge-alt om nici cu săgeata lui!
La fugă numai, poate, oarecare
Din voi m-ar birui, fiindcă fui
Și mult bătut de val pe-ntinsa mare,
Și mult flămînd, că foarte-ades avui
Să rabd cu-ai mei din lipsă de merinde,
Și-am slabi genunchii-acum, și nu m-aș prinde.”
A zis și toți ca muții-atunci tăcură.
Deci singur Alcinou vorbi-ntre toți
„Cuvinte-ai spus cari foarte ne plăcură,
Străine-al meu, și ne-arătași ce poți.
Deci pentru c-a avut flecară gură
Acest flăcău, te rog să nu socoți
C-ar fi vrun om ce știe omenia
Să nu-ți cunoască-ntreaeă vrednicia!
Ascultă deci și-al meu cuvînt, străine.
S-o spui la alți viteji cînd o să fii
In casa ta și-avînd pe lîngă tine
Nevasta dragă și pe-ai tăi copii
Vorbind de noi, s-arăți ce fel de bine
Ne dete nouă Zevs din tați în fii.
Căci multe bune-avem din vrere sfîntă.
Dar nu sîntem vestiți la pumn și trîntă.
Ci iuți sîntem și-n tălpi cu alergatul
Și cei mai buni ai navelor cîrmaci,
Ne place-al lirei cîntec și-ospătatul
Și jocul mult, și-n haine să ne-mbraci
Schimbate des, și calde băi și patul.
Dar haide acum, voi cei mai buni feaci
Ai jocului, și tropotiți-mi locul,
Să poat-acest străin să vadă jocul!
Și-apoi să spuie, cînd va fi acasă,
La toți ce sînt prietini dragi ai lui,
Că neam ca noi și-n cîntece la masă
Și-n joc și-n salt și-n vîsle-al doilea nu-
Deci plece-un om și lira, ce-i rămasă
În casa noastră undeva-ntr-un cui,
Aducă-ne-o, că vreau să-nceapă cîntul.”
Așa-și vorbi deci Alcinou cuvîntul.
Iar crainicul s-a dus după chitară.
Cei zece-apoi, aleșii de popor
Vătafi obștești, atunci se ridicară.
Aceștia zece-aveau în grija lor
Întreaga grija jocului. Ei dară
Mergînd au netezit dintîi ușor
Frumosul loc de salt, pentru picioare,
Și-n lături dînd pe toți, făceau lărgoare.
Iar crainicul veni cu dulcea liră.
Șezu acum la mijloc Demodoc
Și-n jurul lui venind, se rînduiră
Tot tineri sprinteni și dibaci la joc,
Și-atît de mîndră horă tropotiră
Că sta mirat, cu sufletul în loc,
Privindu-i Odiseu cum din picioare
Făceau sărind mișcări fulgerătoare
Puternic lira-ncepe-apoi și sună
De dragostea lui Ares; cînd a-ntrat
La zîna cea cu veselă cunună,
Nevasta lui Hefest, și-au rușinat
Făcînd acolo dragoste-mpreună,
Și casa lui Hefest și sfîntu-i pat.
Dar Soarele-i aduse-ndată vestea,
Căci el de sus simțise toate-acestea.
Hefest cînd auzi ce va să fie,
Amar mîhnit de vestea cea de rău,
Porni de-a dreptu-n larga-i fierărie
Și multe-n fundul sufletului său
Cumplite lucruri frămînta-n mînie.
Deci puse-n trunchi grozavul lui ilău
Și lanțuri făuri, cari tari să steie,
Cu greu de rupt și greu să se descheie.
Deci după ce gătit-a-nfuriatul
Pe Ares, cursa-n care-apoi l-a prins,
Intră-n iatac și-mpresură tot patul
Nevestei lui cu lanțul ce l-a-ntins
Din multe părți de-a lungul și de-a latul,
De jos de la picioare și prelins
Spre grinzi în sus, supțiri verigi și dese
Ca pînza care-n colț Arahne-o țese
Și nu erau de nicăiri văzute,
Nici chiar de-ar fi privit seninii zei,
Așa de iscusit erau făcute!
Deci după ce le-a-ntins la patul ei,
Ieșind, spunea cu vorbe prefăcute
Că are-o cale de făcut la cei
Din Lemnos, țara care lui anume
Mai dragă-i și era din toate-n lume.
Nici Ares cel cu frînele-aurite
N-a fost un chior, și cînd văzu că-i dus
Urîtul soț al mândrei Afrodite,
Intră-n palatul lui Hefest, adus
De-mboldul poftei cei nebiruite.
Ea chiar atunci sosea, venind de sus,
Din casele lui Zevs, iubitu-i tată,
Și sta șezînd, cînd el intra deodată.
Deci foarte vesel Ares c-a găsit-o,
De mîni o prinse-apoi și i-a vorbit:
„Ei haide-acum și culcă-te, iubito,
Și-alături dormi cu dulcele-ți iubit,
Căci soțul tău cărarea și-a pornit-o
La sinții cei cu graiul bîlbîit”
Așa i-a zis și-o strînse-ncet și dulce,
Și-ardea și ea de pofta să se culce.
În pat deci s-au suit și se culcară.
Deodată însă cursa-și dete drum
Și multe lanțuri tari se revărsară
Și-i prinse latu-astfel, încît nici cum
N-aveau vrun chip de-a se mișca; deci stară
Înfipți pe loc și nemișcați de-acum.
Și-atunci ei în sfîrșit speriați văzură
Că nu mai pot scăpa din legătură.
Și iată că-n curînd s-a-ntors din cale
Cumplitul șchiop, și mînios venea,
Căci Soarele cel îmbrăcat în zale
I-a spus ce e, căci Soarele-i pîndea.
Deci stînd la naltul prag al casei sale,
Nebună furie-n piept îi clocotea
Și-așa striga, de faptele femeii,
Iar strigătu-i ajunse la toți zeii.
„Veniți, o Zevs, și voi ce-n vecinicie
Trăiți tot vii! Vedeți în patul meu
Un lucru slab, de rîs și de mînie!
Că-și bate fata tatei Zevs mereu
De mine joc, că-s șchiop și-n ologie,
Și-n dragoste s-a dat c-un derbedeu,
Căci eu sînt un olog cu boală-n oase,
Iar el frumos, cu glezne sănătoase!
Dar nu-i de vină nimeni pentru mine
Decît acei ce-au fost părinții mei,
Oh, oh! De nu m-ar fi născut mai bine!
Priviți-i deci cum dorm, voi vecinici zei,
În patul meu și-n stare de rușine,
Iar eu mîhnit mă uit acum la ei!
Dar oricît se iubesc, lor nu li-e dulce
Și nu cred c-or dori să se mai culce!
Căci iat-acum un chin li-e nenfrînata
Dorinț-a lor. Că-n lanțuri pe-amîndoi
Eu am să-i țin așa, pînă ce Tata
Nu-mi dă depline zestrele-napoi,
Pe cîte i le-am dat, luîndu-i fata,
Cățeaua asta, cum vedeți și voi!
Frumoasă-i este fata, n-am ce spune,
Dar făr’ de frîu în poftele-i nebune!”
Așa striga, și s-adunau ca vîntul
De iuți toți zeii la palat în jos.
Veni și cel ce zguduie pămîntul,
Poseidon mai întîi; veni sfătos
Ermias cel ce are-adînc cuvîntul,
Veni și-Apolo cel cu arc frumos.
Zeițele făceau că nu le pasă,
Și-au stat — știu eu! — și de rușine-acasă.
Deci zeii dătători de cele bune
Priveau din prag, și se porni-n curînd
Un mare rîs cu hohote nebune!
Și foarte se mirau și ei văzînd
Acele lanțuri, căci erau minune.
Și-așa-ntre ei vorbeau acum zicînd:
„N-au bun sfîrșit păcatele făcute!
Și-ades domolul prinde pe cel iute.
Deși de tălpi atît de sprinten este
Vestitul Ares, dar venind încet,
L-a prins acum, deși e șchiop, Hefeste!
Deci bate-oricînd pe sprinten un șiret!
Să dea deci gloabă furul de neveste
Spre-a nu se tot ținea de muieret!”
Așa vorbeau de faptă și de plată;
Ci-ntors spre Herme-a zis atunci deodată
Apolo Foibul, meșter al săgeții:
„Vestite vestitor, tu cel ce dai
Tot numai cele bune-ale vieții,
Să-mi spui adevărat: ai vrea să ai
În brațe-așa pe zîna frumuseții
Și prins în laț atît de strîns să stai?”
Deci Hermes a răspuns oftînd de colo:
„Vai, dare-ar Dumnezeu, iubite-Apolo!
De-aș fi-n de trei ori mai cumplite ițe,
Și-ați sta rîzînd să mă priviți și zei,
Și toate cîte sînt în cer zeițe,
Și tot așa aș vrea, cuprins la sînul ei,
Să-i dorm așa cu capu-ntre cosițe!”
Și-au rîs cu hohot fericiții zei.
Poseidon singur nu rîdea de-aceste,
Ci mult ruga cu vorba pe Hefeste
Să rup-acele lanțuri încurcate,
Să iasă Ares, că-i ajunge-atît:
„Dă-i drumul! Că mă fac chezașul, frate.
Că totu-ți va plăti, cît ceri, și cît
E datină-ntre zei, și-i cu dreptate!”
Dar zise șchiopul foarte hotărît:
„Ah! De-asta nici nu-ți mai răci cuvîntul,
Poseidon, tu cel ce cuprinzi pămîntul!
La omul rău e rea și chezășia.
In sfatul zeilor eu cum să-ți pui
Zălog cuvîntul tău și omenia,
Cînd el, scăpat de-aici din lanțul lui,
N-ar vrea să-mi mai plătească datoria?”
Răspunse iarăși vechiul zeu: „Îți spui
Că dacă Ares ți-ar fugi, nepoate,
Eu însumi pentru el plăti-voi toate!”
Atunci răspunse șchiopul deci: „E bine!
Eu nici nu pot nesocoti-ntre noi
Cuvîntul tău, și nici nu se cuvine!”
A zis puterea lui Hefest și-apoi
Deschise-acele lanțuri de rușine,
Și-n clipa cînd scăpar-aceștia doi
Din lanțul lor, s-au răpezit cu zborul
Spre Tracia unul, Ares luptătorul,
Iar zîna cea de-a pururi iubitoare
De zîmbete spre Pafos, unde-avea
Dumbrava ei și-altare jertfitoare.
Haritele-o spălară deci pe ea
Și-au uns-o cu miresme-ntăritoare,
De cari au zeii mari oricînd ar vrea,
Și-n scumpe-au îmbrăcat-o mîndre haine,
Cari sînt vederii-un dulce cuib de taine.
Acestea le cînta deci vestitorul
De cîntece-ntre oaspeți. Și-ascultînd,
Prea mult și Odiseu, pustiitorul
Cetăților, se bucura; și-n rînd
Cu el se bucura și-ntreg poporul.
Iar regele-Alcinou apoi, chemînd
Pe-Aliu și frate-său, un joc cerut-a,
Căci foarte mîndru ei jucau bătuta
Și nimeni nu-i putea la joc învinge.
Luă deci mingea și spre cerul nalt
În nori umbroși zvîrlea frumoasa minge
Plecat pe spate-Aliu, iar celalalt
Sărind ușor și pîn-a nu atinge
Pămîntul sur, o și prindea din salt.
Așa făcură jocul încercării
Cu mingea lor, zvîrlind-o-n slava zării.
Apoi frumos își începură jocul
Pe largul loc de mult popor cuprins,
Săltării lor ades schimbîndu-i locul.
Iar tinerii-mprejur băteau aprins
Din mîni și tălpi, sporind într-înșii focul,
Și-un clocot pînă-n cer atunci s-a-ntins.
Răpit acum de ce vedea nainte,
Se-ntoarse Odiseu și-a zis cuvinte:
„Puternice-Alcinou, și-al lumii toate
Tu cel mai vrednic neam care-îl văzui!
Pe drept te lăudași că nu se poate
Să-ntreacă-n joc alt neam pe-al tău! Și-avui
Prilej să-l văd, și glas de-uimire-mi scoate!”
Deci nici nu mai putu, la vorba lui,
De vesel Alcinou un frîu să-și puie
Și-așa-ncepu poporului să-i spuie:
„Fruntași feaci! Cuminte om îmi pare
Acest străin și oaspete-Odiseu!
Deci haide-acum și dați-i fiecare
Un dar de oaspe, după gîndul meu.
Sînt doisprezece regi în adunare,
Iar cel de-al treilea peste zece eu,
Și noi conducem țării-aceștia pașii.
Deci fiecare dintre noi, fruntașii,
Să-i dea tunică și manta curată;
Și fiecare aur, un cîntar,
Dar toți s-aducem toate și deodată,
Ca el, mergînd la cină cu-acest dar
În mîni, să-și aibă inima-mpăcată,
Și cer lui Evrial, c-a fost flecar
Și rău cuvînt i-a spus, să ni-l împace
Cu vorbe bune,-ori cu vrun dar ce-i place.”
Așa le-a zis, iar ei se-nduplecară
Deci fiecare-un crainic a trimis
S-aducă darul, chiar aici afară.
Venind apoi și Evrial, a zis:
„Mărite Alcinou! Acum eu, dară,
Îl rog pe oaspe și i-o spui deschis
C-aș vrea să fim cu dragoste-mpreună,
Și-i dau, ca să-l împac, o spadă bună,
De-aram-avîndu-și pînza ei, și iacă,
De-argint mîneru-ntreg, un lucru rar;
De fildeș alb e poleita teacă,
De-acum pilit de-un meșter argintar.
E bună armă și socot să-i placă.”
Vorbi-nvîrtind în mînă scumpul dar
Cu ținte mari de-argint, și-apoi se duse
Și-n mîni lui Odiseu vorbind i-o puse:
„S-o porți în pace, taică! Iar cuvîntul
Ce-am spus aci-n nesocotința mea
Să-mi fie negrăit și ducă-l vîntul!
Iar zeii-atoatevăzători să dea
Să-ți vezi din nou nevasta și pămîntul,
Căci rea e soarta prin străini și grea!”
Așa vorbi-mpăcînd cu-acestea sfada.
Deci zise și-Odiseu, primindu-i spada:
„Și tu cu pace, dragul meu! Iar Joe
Să-ți dea din ceruri tot ce-ai vrea să ai
Și fac-așa să nu mai simți nevoie
Nicicînd de-acum de spada ce mi-o dai
Cu-atîta drag, și-o iau cu-atîta voie!”
A zis și peste piept viteazul crai
Încinse spada cea cu ținte dese.
Ci-n vremea asta soarele-apusese.
Și-au fost de față darurile-aduse,
Pe cari le-au dus ai regelui flăcăi
Cu crainici la palat, unde le puse
Cu rost și rînd regina prin odăi.
Iar regele plecînd de-unde șezuse,
Porni spre casă, și cu toți ai săi
Sosind, ședeau pe nalte bănci prin sale.
Și-așa vorbind, a zis nevestei sale:
„S-aduci o ladă care-o ai, Harete,
Mai mîndră prin cămări. Și-n ea să oui
Tunică și manta, și tot ce-i dete
Acest popor ca dar, și să i-o-ncui.
Și-n vas de-aramă slujnicele fete
Să fiarbă apa pentru baia lui,
Încît apoi, cu toate-n rînd, regină,
El făr’de griji să stea cu noi la cină
Voios de-ospăț și glasul lirei sfinte,
Iar eu îi dau acest ulcior cu flori
De aur scump, ca să-și aduc-aminte
De mine-n casa lui de cîte ori
La zei el va-nchina de-aci-nainte.”
A zis. Și-atunci, chemînd pe slujitori,
Porunci să facă foc le-a dat Arete,
Și apă-n larg cazan s-aducă fete.
Deci ele-au pus căldarea cea de baie
Deasupra pe cărbuni; și cînd stetea,
Turnară apă și-au făcut văpaie
Cu multe lemne ce-au aprins sub ea
Deci focu-ncunjura cu vîlvătaie
Tripedul larg, iar apa se-ncălzea.
În vremea asta pentru oaspe scoase
Din cîte-avea Harete lăzi frumoase.
Pe cea mai bună una din cămară
Și haine-a pus, lucrînd încetinel,
Și aur scump și toate cîte-i dară
Feacii-n dar, și-i zise-apoi astfel:
„Acum capacu-l vezi! Fă-ți însuți, dară,
Cum știi, al legăturii nod pe el,
Ca nu vrun hoț, cît timp tu dormi pe podul
Corăbii-n mers, să-ți strice lăzii nodul!”
Deci regele-Odiseu veni și-ndată
Își puse-n rînd capacul, iar pe el
Făcu un nod cu foarte încurcată
Legare-a sfoarei, cum fu nodul cel
Făcut de Circe, zîna cea-nvățată,
Căci însăși l-a-nvățat să-l fac-astfel.
Găzdoaia deci veni să-l cheme-n scaldă,
Iar el intră cu drag în apa caldă.
Căci nimeni vro-ngrijire nu-i mai dete,
De mult, de cînd din casă-i l-a lăsat
Calipso, zîna cea cu mîndre plete;
Iar pîn-atunci ca zeii-a fost spălat.
Acum spălat și uns de-aceste fete
Și-n foarte mîndre haine-nvestmîntat,
Ieșind din baie el se-ntoarse-n casă
La cei ce, stînd, își petreceau la masă.
Navsica îns-avînd dumnezeiască
Frumsețe-n chip, în pragul salei sta
Și nu-nceta uimită să-l privească
Și-ncet și dulce-aceste-i cuvînta:
„S-ajungi cu bine-n țara părintească.
Străine prinț! Și-ajuns la casa ta,
Să nu mă uiți! Căci eu am pus la cale,
Eu cea dintîi, scăparea vieții tale!”
A zis, iar Odiseu vorbi cuvinte:
„Ah, Zevs, al Herei soț, numai de ar vrea
Și-ar da odat-al lumilor părinte
Să plec și să mă văd în țara mea,
Și cît voi fi, aduce-mi-voi aminte
Și ca pe-un Dumnezeu te voi avea!
Căci tu mi-ai mîntuit pierduta viață,
Fecioară mîndră cu frumoasă față!”
A zis, și lîngă rege-a mers să șadă,
Iar crainicii-au adus fripturi și vin.
Veni și-alt crainic purtător de spadă,
Ducînd de mînă printre mese, lin,
Și-n mijloc, de-unde toți puteau să-l vadă,
Opri pe Demodoc, pe orbul plin
De dulci cîntări, pe care toți le-ascultă,
Și-așa de drag îl au și-n cinste multă.
Iar cel isteț în iscodiri șirete,
Vestitul Odiseu, atunci chemînd
Pe crainic lîngă el, a rupt și-i dete
Din carnea ce i-au dat de-ntîiul rînd
Și lui întîi de toți, un mare spete
De porc cu dinții albi, și gros avînd
Strat alb de proaspete grăsimi topite,
Și: „Du — a zis — din partea mea, Iubite.
Și dă lui Demodoc această spată!
Din suflet îl cinstesc, și-așa cum sînt
Sărac străin, cu inimă-ntristată!
Toți cei ce-s muritori pe-acest pămînt
Iubesc pe cîntăreți, cu cinste cată
La darul lor, căci darul lor e sfînt.
Iar muza, cea ce-nvață cîntăreții,
E dulcea fiic-a tatălui vieții!”
Așa vorbi; iar crainicul i-o duse.
Și vesel Demodoc primind-o-n mîni,
Simțit-a-n suflet bucurii nespuse.
Ei toți deci întindeau ale lor mîni
Spre multele fripturi pe masă puse.
La vreme bun-apoi, dintre bătrîni
Sculîndu-se-Odiseu vorbi cuminte
Și-ntors spre Demodoc, a zis cuvinte:
„Pe tine, Demodoc, te țin în lume
Pe tine-n cinste mai presus de toți,
Căci tu-ntre toți ai cel mai dulce nume!
Atît de limpede-n iveală scoți
Și ce-au răbdat și ce-au făcut anume
La Troia-n tristul cîmp și-ahei și soți,
Că parcă le-ai văzut tu însuți, toate!
Dar spune-acum și cîntă, de se poate,
De calul cel de lemn cum, larg și mare,
Zorit de-Atene l-a clădit Epeu,
Și cum, umplut de-oșteni armați, pe care
I-a dus spre seară-n Troia Odiseu,
Aduse-a Troiei jalnică pierzare.
De poți și-aici să cînți pe placul meu,
Voi da atunci întregii lumi de veste,
C-a fost în tine-un Dumnezeu și este!”
A zis și-n grabă meșterul cîntării
Porni cîntînd de-ahei cum au întins
Vîntrele-n vînt, plutind pe largul mării,
Lăsînd în urmă-ntregul cîmp aprins.
Cum alții mulți în mijlocul-adunării
Troienilor, în cearta ce s-a-ncins,
Ședeau în calul dus pe înserate
De chiar troieni în sfînta lor cetate.
Cînta cum, stînd pe lîngă cal, nebunii,
Erau cu vorbele-mpărțiți în trei:
Să-l crape-aici pe loc cerură unii,
Că-i gol, ziceau; iar alții dintre ei,
Să-l zvîrlă-n rîpi pe coasta văgăunii;
Iar alții mulți, să-l ducă pentru zei,
În Ilion, ca ura să le-o stingă.
Și-acest din urmă stat fu scris să-nvingă.
Căci scris a fost ca Ilion să piară
Cînd Troia va primi un cal de lemn,
Avînd pe grecii cei mai buni povară,
Conduși de luptătorul cel mai demn
Cînta cum grecii-apoi se revărsară
Din golul vintre la știutul semn,
Cum arseră prădînd cetatea sfîntă,
Printr-însa risipiți fără de țintă.
Cînta cum a-nceput înfricoșatul
Omor prin noapte; și cînta spunînd
Cum iutele-Odiseu răzbi-n palatul
Cel nalt a lui Deifob, cumplit intrînd,
Cum Ares intră-n taberi, iar bărbatul
Atride Menelau cu el în rînd,
Și cum s-a-ncins din sală-ntr-altă sală
Război între-apărare și năvală.
Și cum în lupte care-ntrec gîndirea,
A stat și-a-nvins cu inimă de leu,
Căci vru Atene să-i sporească firea,
Spre-a pierde Troia regele-Odiseu,
Așa cînta. Și toți cu gîndu-airea
Urmau pe Demodoc, atenți mereu,
Așa cînta, iar Odiseu în taină
Plîngea de-i tremura-mbrăcata haină.
Așa femeia-n plîns și-n vai se zbate,
Căzînd pe mortu-i soț care-a căzut
Străpuns de negre suliți sub cetate
Și-n fața oștii lui, căci a văzut
Grozavul rău cum peste-oraș s-abate
Și-n cale i s-a pus, să fie scut;
Ea-l vede-acum murind, și-n țipet plînge
Și cade peste el și-n brațe-l strînge.
Ci-n dosul ei, urlînd cu vrășmășie,
Dușmanii-azvîrl cu suliți și-o izbesc
Și-n gît și-n șold, și hainele-i sfîșie,
Și-o leag-apoi și roabă o pornesc
La munci și-amar și-așa-n ticăloșie
Obrajii ei cei tineri se topesc —
Asemeni Odiseu cu gemet, bietul,
Plîngea și sta și-și asculta poetul.
Dar nu-i vedeau potopul din pleoape,
Căci el plîngea-ntr-ascuns; dar cînd și-a dat
Mantaua-n sus, ca fața să-și îngroape,
Bătrînul Alcinou privi mirat,
Și gemet s-auzi, că-i sta aproape.
Simțind atunci ce e, s-a ridicat
Și-a zis: „Feaci, să nu-mi huliți cuvîntul.
Eu zic că Demodoc să-și curme cîntul!
Ce cînt-acum, la mulți nu le mai place!
De cînd cinăm și cîntă Demodoc,
Tot plînge-acest străin și nu mai tace.
Eu bine văd că-n suflet are-un foc;
Și lira de-ar tăcea, mai bine-ar face.
Nu triști ne vrem aci-n frumosul loc,
Ci toți voioși, și noi și tu, străine,
C-așa-i frumos și-așa se și cuvine!
Căci toate-n cinstea ta sînt azi serbate,
Și-acest ospăț și nava ce-ți vom da
Și cîte-ți vor mai fi din suflet date.
Căci orișice străin cînd te-ar ruga.
De nu ești un hain, îl ai ca frate.
Dar nici tu să n-ascunzi ce-om întreba,
Cătînd să spui cu vicleșug, străine,
C-așa nici nu-i frumos și nici nu-i bine!
Și țara ta și-orașul și poporul
Tu spune-ni-l, ca-n drumul ce-o să-l faci.
Să-ți știe nava gîndul tău și dorul.
Căci nu găsești nici cîrme la feaci
Cum alte nave au, și-astfel nici zborul
Pe mare-al lor n-atîrnă de cîrmaci,
Ci singure știu vrerile și gîndul
Oricui și-oriunde-un drum ar fi făcîndu-l.
Și știu și-orașele și-oricare țară
Din orice loc al lumii, și străbat
Prin neguri multe-o noapte-oricît de-amară.
Ca vîntu-n zbor al mării cîmp sărat.
Și nu-i nimic cumplit ca să le pară
Primejdie-n drum, și-i drept că nici nu pat
Nimic, și nici o frică n-au de moarte,
Decît de una, și ni-e grijă foarte,
De ce spunea bătrînul meu părinte,
Că prea petrecem pe străini oricînd,
De-oriunde vin la noi, și ține minte
Poseidon asta cu mînie-n gînd.
De nu vom înceta de-aci nainte,
O nav-a noastr-o va-neca pe cînd
Veni-ne-va din drum, ca să-și răzbune,
Și și pe-al nostru-oraș un deal va pune.
Așa ne tot spunea bătrinul tată.
Dar toate-acestea cîte le cînta
Vor fi să fie-ori nu vor fi vrodată,
Așa va fi cum Dumnezeu va da.
Tu spune-acum dreptate-adevărată:
Ce țări văzuși tu-n pribegia ta,
Ce neamuri cunoscuși prin larga lume,
Ce-orașe ele au și care-anume?
Și cari, trăind sălbateci ca mișeii,
N-au legi și drepturi și cu alții-s cruzi?
Și cari primesc străini și roagă zeii?
Să-mi spui apoi de ce-ai tu ochii uzi
Cînd stai și-asculți cîte-au răbdat aheii
Și plîngi de cîte ori de-Ulise-auzi?
Doar zeii-au tors acel război, cu toții,
Să fie cîntec spre-a-l cînta nepoții,
Din guri în guri purtîndu-l cîntăreții!
Ori poate că la Troia ți-a pierit
Vro rudă bună, dintre cei ce-ai vieții
Sînt cei dintîi în neamul înrudit,
Vrun ginere, sau socru-ori chiar băieții,
Ori poate-un soț cu-adevărat iubit,
Căci soțul drag, cu vreri adevărate,
Nu-i nicidecum mai rău decît un frate!”


←Cartea VIII Odiseea de Homer
Cartea IX Cartea X→


Și-așa-nceput-a Odiseu cuvîntul:
„Puternice-Alcinou! Popor al meu,
Tu cel mai strălucit pe-ntreg pămîntul!
Plăcut e-ntr-adevăr s-asculți mereu
Pe asemeni cîntăreț ce-și cîntă cîntul
Cu glas ce pare-a fi al unui zeu!
Mai dulce-un lucru nu cred eu să fie,
Decît un neam întreg în veselie,
Cînd stînd pe bănci dau lirei ascultare,
Iar crainicii turnîndu-le-n păhar
Tot scot din olul cel cu pîntec mare,
Și-s pline mesele de-al hranei dar;
Acest un lucru cel mai dulce-mi pare!
Dar tu dorești s-auzi al meu amar,
Să scurm eu însumi ce-n adînc mă scurmă.
Dar ce să-ți spui întîi, și ce pe urmă?
Căci zeii-au vrut cu multe să mă certe.
Voi spune deci de-ntîi cum mă numesc,
Să știți și voi, căci dac-o să mă ierte
Seninii zei și-o fi să mai trăiesc,
S-aveți amic pe-Ulise-al lui Laerte,
Oricît de-ndepărtat de voi trăiesc.
Eu multe-ncurcături făcui prin lume
Și pînă-n cer se știe de-al meu nume.
Din țara cea cu-apusuri uimitoare,
Din Itaca sînt eu. Și-un munte sfînt,
Nerit, e-n ea, cu culmi răsunătoare.
Din josul ei deci multe-ostroave sînt
Și toate-un pîlc, spre-amiazăzi și soare.
Zachint și Same cel cu sterp pămînt
Și mîndrul Dulichiu; deoparte însă,
Mai mică, ea-i spre-apus, nu-n mijloc strînsă
Dar crește buni flăcăi, deși-i săracă,
Și nici un loc pe lume n-am aflat
Ca țara mea așa de mult să-mi placă!
O, cît vru Circe-n mîndrul ei palat,
Cît vru Calipso zîna să mă facă
Să stau la ele, să le fiu bărbat!
Dar niciodată n-au putut, vezi bine,
S-abată sufletul semeț din mine.
Căci nu-i nimic mai dulce pe sub soare
Decît părinții dulci și țara ta!
Chiar și avînd averi nemuritoare
Și-n larg palat întraurit de-ai sta,
Cind ești străin, străinul loc te doare!
Deci dar-acum să-ncep a-ți arăta
Ce tristă-ntoarcere-mi torsese Joe,
De cînd plecai cu-ai mei din arsa Troie.
De-abia plecai din Ilion și vîntul
M-a-mpins pe la ciconi. Aici, cu-ai mei,
Ucisei pe bărbați, prădînd pămîntul,
Și-am dat la soți și aur și femei,
La toți la fel, nevrînd s-aud cuvîntul
Că-mi fac mai mare parte decît ei.
Deci îi rugai să ne grăbim cu fuga,
Dar ei, nebunii, nu-mi primiră ruga,
Ci, bînd mereu, de-ospețe s-apucară.
Tăind și boi și multe vite mici.
Dar repede ciconii-atunci chemară,
Acei ce mai puțini trăiau pe-aici,
Pe alți de-ai lor mai din adînc din țară,
Cari foarte mulți erau, și mai voinici,
Și bine se luptau pe cai buieștri,
Dar și pe jos văzui că sînt măieștri.
Veniră deci pe-amurgul dimineții,
Și mulți cîte-n păduri copacii-au foi,
Și-așa-n sfîrșit atunci văzurăm, bieții,
Că Zevs ne-mpresura cu mari nevoi
Și-amar ne toarse-aici ursita vieții.
Deci stînd pe lîngă nave-n loc, și noi
Și ei, ne-nvălmășeam în mare luptă,
Zvîrlind cu lănci în furia nentreruptă.
Cît timp suia deci sfînta dimineață
Spre cer de-amiazi, i-am tot răspins pe toți,
Deși puțini, și ei, cei mulți, o ceată.
Dar cînd era pe cînd juncanii-i scoți
Din jug, pe cîmp, noi inima-ndrăzneață
Pierzîndu-ne-o, ne-au frînt! Și dintre soți
Pierdui tot cîte șase de-orice navă.
Deci cei scăpați de-ursita-ne grozavă.
Fugeam pe larg, bocind în suf.et foarte
Pe-ucișii soți, dar și voioși în gînd
C-am fost scăpați noi ceștialalți de moarte
Dar navele s-opreau apoi nevrînd
Să meargă, pînă cînd pe-acei de soarte
Bătuți și-uciși acolea de curînd
Eu nu-i chemai, pe fiecare-anume
Strigat pe rînd, de trei ori și pe nume
Dar Zevs din cer stîrni atunci deodată
Cumplit un vînt de nord, care-a adus
Și ploi și vifor, și pieri-necată
Și marea-n nori, și cerul sfînt de sus,
Și-a curs apoi o noapte-nfricoșată.
Deci navele pe-o dung-acum s-au pus,
Iar vîntu-n furie-a spintecat vîntrele,
Că-n trei și-n patru-a rupt, mușcînd în ele
Pe acestea deci, spre-a nu le da pierzării,
Le-am tras pe nave-ntr-un potop de ploi,
Iar navele le-am scos pe prundul mării
Deci două nopți și două zile-apoi
Am stat mîncați de-amarul întristării
Și-al multui chin al trudelor din noi.
Pe-un cer senin apoi cînd Eos, zeea,
Îi dete curs să-nceapă ziua treia,
Catarg am pus și pînze-apoi și toate,
Iar noi ședeam, căci navelor domol
Și-un vînt le da, și cîrma, curs să-noate.
Și-așa aș fi sosit cu-ntregul stol
De soți nevătămat și-acasă, poate!
Pe cînd făceam Maleei îns-ocol,
Al apei curs și-a vîntului putere
Mă-mpinse-n larg în jos pe sub Citere.
Deci nouă nopți m-a dus șuierătorul
Și răul vînt, și-ajunserăm în zori
A zecea zi la lotofagi, poporul
De oameni ce trăiesc c-un fruct de flori.
Aici am tras la mal, cătînd izvorul
Cu ape dulci, și nezăbăvitori
Gătirăm prînz. Deci după somnul mesei,
Doi inși iscoditori din gloat-alesei
Și-un crainic le-am mai dat, iar ei plecară
Să-ntrebe ispitind cine-s acei
Ce-aici trăiesc și țin această țară.
Mergînd au dat de lotofagi. Dar ei,
Acești ce-au hrană lot, nu-ntîmpinară
Cu nici un gînd dușman pe soții mei,
Ci lot le-au dat, să-l guste-ntrebătorii.
Dar care cum gusta din fructul florii,
Nici nu venea-napoi cu veste-acasă,
Nici gînd n-avea de-ntors, ci, dus de tot.
Ca omul cărui de nimic nu-i pasă
Sta, vrînd să stea mereu să roadă lot.
Pe-aceștia deci, nevrînd de-aici să iasă,
Silit am fost cu răul să mi-i scot,
Pe sus ducîndu-i, și-mi plîngeau, nebunii,
Ci-n bănci pe navă i-am legat cu funii.
Iar celorlalți, cari nu gustară lotul,
Le-am dat porunci ca repede-alergînd
Să prindă vîsla și să-nceapă-notul,
Ca nu cumva și ei din lot gustînd,
Să-și uite dulcea țar-a lor cu totul.
Iar ei veniră toți și-apoi intrînd
La locul lor pe bănci, vîslau băieții,
Bătînd adîncu-n numărul lopeții.
Și-așa pluteam cu inima amară.
Și-ajunsem la ciclopi. Acești mișei
Și-obraznici uriași au proprie-o țară,
Și totu-n ea de-a gata de la zei,
Căci nici nu seamănă și nici nu ară,
Ci toate cresc de sineși pentru ei,
Și-n cîmp bucate făr-a pune plugul,
Și nesfîrșit în struguri au belșugul.
Iar Zevs din cer cu ploaie roditoare
Le crește vii și grîu și orz și-alac,
Dar n-au nici adunări sfătuitoare,
Nici legi și drepturi pentru ei nu-și fac.
Ci-n peșteri largi pe culmi răsunătoare
Trăind răzleți, tot insu-i după plac
Stăpîn pe-ai săi pe ciți îi are-n casă,
Iar de-alții-n jur ce fac. nimic nu-i pasă.
În fața țării lor se-ntinde-n mare
Un mic ostrov, dar mari sînt codrii săi.
Nu-i nici lipit, dar nici departe tare.
Și multe ciute-n umedele văi,
Căci nu străbat plugari pustia zare
Și nici nu le-nspăimîntă cu căpăi
Gonaci de-acei ce-au trude mari să-nfrunte
Bătînd păduri și grele culmi de munte.
Nici om nu scurm-ogoarele cu plugul,
Nici turme-aici nu mînă vrun păstor,
Nici boi nu sînt ca să cunoască jugul,
Ci numa-n munți al ciutelor popor.
Nici nu cunosc ciclopii meșteșugul
Să facă nave, și nici n-au ai lor
Cu mîni dibace-ndămînateci meșteri,
Și-așar-nfundați acești ciclopi prin peșteri,
Nu trec să vadă limbi și țări străine
Și-orașele-mprejur, cum de-obicei
Trec oamenii mergînd prin țări vecine
Și-n tind așa cunoașterea-ntre ei.
Le-ar fi și-ostrovul locuit mai bine,
Căci bun e-n toate și cu tot ce vrei,
Și-au mari pășuni cu umbră și izvoare
Și mai ales au vii nepieritoare
Și șes de-arat destul, și cît e anul
Sînt ploi la timp, și-ar crește orice fel
De rod, și-ar fi nespus de rodnic lanul.
Scurmîndu-l chiar și numai puțintel.
Și este și-un liman și-i bun limanul,
Căci nu-i nevoie nici de ancoră-n el
Și nici de-odgoane, ci rămîne vasul
Cît timp ai vrea să faci de lung popasul.
Și-aci-n liman, frumos ieșind izvorul
Din peșteră se scurge-n jos curat.
Și-un șir de plopi umbrește rîușorul.
Deci noi sosind, aici am fost intrat,
Și-un zeu ne-a fost din cer conducătorul
Ce-n loc ne-aduse atîta de-apărat;
Căci deasă ceață fu, iar alba lună
Sta-n negri nori, ca-n vreme de furtună,
Și nimeni nu putu să vadă locul,
Nici valuri n-am simțit cari lungi venind
Din larg de mare-și fac spre maluri jocul.
Și-așa-n nebănuit liman sosind,
Am dat corabia-n mal, ne-aprinsem focul,
Iar după ce-am strîns pînzele, ieșind
Pe-al mării prund, durmirăm după cină,
Dorind s-avem și-a zilei dragi lumină.
Cînd Zorile-au sosit cu flori în plete,
Pe mal noi ne-nvîrteam privind mirați.
Iar nimfele-a lui Zevs frumoase fete
Treziră ciute-n munții-ntunecați,
Și-un prînz pentru tovarăși Zevs ne dete.
Deci lănci și arcuri sprintenii fărtați
Luînd din nave și-mpărțindu-mi soții
În trei, vînam prin văi acum cu toții,
Iar Zevs ne-a-nveselit cu prăzi plăcute!
Deci douăzeci de nave-avînd, de vas
Am dat prin sorți tot cîte nouă ciute,
Iar mie singur zece mi-au rămas.
Deci ziua-ntreagă frații pe-ntrecute
Mîncam fripturi și-n multe oale-am tras
Plăcutul vin. (Și-aveam din mila Pronii,
Că-n țara lor cînd am prădat ciconii
Luasem vin in chiupuri cu duiumul.)
Și-așa-n ostrovul foarte lîngă noi
Priveam pe coastă-n sus cum urcă fumul,
Și guri noi auzeam, și glas de oi
Și capre ce-și cătau spre-ocoale drumul.
Iar cînd veni și sfînta noapte-apoi,
Durmeam întinși pe-al mării mal cu toții.
Ci-n zori făcui un sfat obștesc cu soții
Și-am zis așa: «Voi stînd vă veți petrece
Cu vin și cu fripturi, fărtați ai mei,
Iar eu cu nava mea și-ai mei voi trece
Dincolo la ciclopi, să văd la ei
Ce oameni sînt? Știu și ei să se plece
Cu inima puternicilor zei,
Primesc străini și știu vro omenie?
Ori sînt nedrepți și silnici în trufie
Am zis, și-am dat porunci, și-ndată-mare
Am tras odgoanele din mal, și-ntrînd
Ședeau pe bănci la locu-i fiecare,
Pe-al mării șes cu vîslele bătînd
Deci cînd am fost ajuns la malul care
Aproape-a fost, suirăm, și-n curînd
Am dat pe mal de-o peșteră boltită,
De dafini mari frumos în jur umbrită.
Ocoale-aveau și oi nenumărate
Și capre-aici, iar gardu-n loc de pari,
Bucăți de stînci c-un capăt îngropate,
Și brazi cu vîrfu-n nori și vechi stejari
Ascuns aici, trăia-n singurătate
Un om dintre ciclopii-aceștia mari,
Un dosnic om ce păstorea sălbatec,
Umblînd răzleț de-ai săi și singuratec.
În neagra-i peșter-a cumplitei stîne
Clocea mișele fapte-acest scîrbos,
Căci și era-ntr-a firii lui păgîne
Mărime-a trupului și nalt și gros
Și nu ca unul ce mănîncă pîne,
Ci-așa cum pare piscul păduros
Al lanțului de munți cu creste nalte,
Mai nalt, privind de sus la celelalte.
Alesei deci fărtați să mă-nsoțească,
Pe doisprăzece inși voinici la pas,
Iar alții-au stat la navă s-o păzească.
Și-așa plecai. Și-aveam cu noi un vas
Cu negru vin ce-avea dumnezeiască
Dulceață la băut, și mi-a rămas
Din cel de Maron dat, a lui Apolo
Un preot în Ismar, căci eu pe-acolo
Cruțai pe-acesta cînd prădai Ismarul,
Pe el, ou pe nevastă și-un fecior,
De șapte ori mi-a rîndurat cîntarul
Cu aur scump și-mi dete și-un ulcior
De-argint curat, și vinu-acesta, darul
De care nu știură-n casa lor
Nici slugile, nici nime-n lumea asta,
Ci singur el, găzdoaia și nevasta.
Deci unsprăzece chiupuri el îmi dete,
Un vin curat pe care el turna
Măsuri de apă, ca să nu-l îmbete,
De douăzeci de ori; și-astfel era
Că, bînd, doreai să-ți fie-apururi sete,
De bun la gust și sfînt miros ce da!
Umplui din el deci cît putu cuprinde
Burduful larg, și-n sac luai merinde,
Că-n suflet eu vedeam destul de bine
Că am să mă-ntîlnesc c-un uriaș
Cumplit și mult mai tare decît mine,
Ce nu cunoaște-n sufletu-i trufaș
Nici legi și nici nimic ce se cuvine.
Sosirăm deci la largul său locaș,
Dar nu era-năuntru, căci plecase
Din zori pe deal să-și pască turme grase.
Deci dam pe lîngă peșteră tîrcoale,
Privind mirați la toate-n jurul ei,
Și brînza prin găleți și cașul moale,
Și-n țarcuri multe-nchișii iezi și miei,
Miori aici, vătui într-alte-ocoale,
Și strînși deoparte cei mai mititei.
Și putini și găleți ce-avea oierul,
Și-n toate-avîndu-și laptele și zerul!
Deci soții mă-ndemnau cu multă rugă
Să nu mai stăm, ci-n grabă din ponor
Scoțînd brînzeturi s-o luăm la fugă.
Ba iezi apoi, din țarcurile lor
Și tineri miei de cei lăsați să sugă,
În cîrduri să-i pornim și cu de zor,
Plutind cu ei pe marea cea sărată.
Și-ah, bine ne-ar fi fost s-ascult o dată
Dar n-ascultai, căci foarte-aveam și dorul
Să-l văd, și m-așteptam folos să trag.
Dar cînd era să vie-ngrozitorul,
N-avea să fie soților mei drag!
Deci caș luînd și brînză din ponorul
Ciclopului, mîncam, și-acolo-n prag
Și foc făcurăm, și-așteptam. Și-n urmă
Veni și el, mînîndu-și marea turmă.
O sarcin-aducea de crengi uscate,
S-aprindă focul, și de sus apoi
Cumplita sarcin-o trînti din spate,
Și-un mare vuiet se făcu, iar noi
Fugeam spre fundul peșterii-nnoptate.
Aduse-n urmă capre, deci, și oi,
Pe cele mulgătoare,-n văgăună,
Lăsînd pe-afară sterpele-mpreună.
Apoi mergînd, cu mînile-amîndouă
O piatră-n ușe-a pus, cum n-ar putea
S-o miște, cred, nici douăzeci și două
De care mari, cu boi trăgînd la ea.
Așa de mare-a fost, și nu căci nouă
In multă spaimă poate ne părea.
Șezînd apoi, a muls lăptoasa turmă
De capre iuți și oi, și-a pus în urmă
Sugaci sub orice mamă copilașul.
Din mulsul lapte-o parte-apoi l-a prins
Și strînse-n coșuri de mlădițe cașul;
Iar altă parte și-o păstră-ntr-adins
Să-l bea chiar azi de cină uriașul.
Un mare foc în urmă și-a aprins,
Cînd tot ce-avu de lucru isprăvise;
Atunci el ne văzu și stînd, ne zise:
«Dar voi? Ce vreți aici? Și ce-ntîmplare
V-aduce-ncoa? Vro țintă-n drum aveți,
Ori ca și hoții rătăciți pe mare,
Vînînd norocul lor, cînd îndrăzneți
Își pun și capul în primejdie mare,
Spre-a face rău străinilor drumeți?»
A zis și ne-ngrozi și-a lui făptură
Și glasul ce-i ieșea tunînd din gură.
Dar eu văzînd amarnica nevoie,
Așa i-am dat răspuns: «Sîntem ahei
Și-acasă ne-ntorceam din arsa Troie.
Ci-mpinși de vînt în largul mării cei
Cu valuri mari, căci poate-așa vru Joe,
Pe-alt drum am apucat cu soții mei.
Stăpîn ni-e Agamemnon cel cu nume
Ce pînă-n cer ajunge-acum prin lume,
Căci tare-oraș bătu și mari popoare!
Cădem acu-n genunchi, că doar nerai da
Vrun dar de oaspe-ori a’.tfel de-ajutoare!
Preabunule, cerșim în casa ta,
Cinstește zeii deci, și dă-i onoare
Lui Zevs, căci are-n apărarea sa
Pe oaspeți și străini cari milă cată.»
I-am zis, dar el cumplit răspunse-ndată:
«Băiete, ești nebun, cum bag de seamă,
Ori vii dintr-alte lumi, că văd că vrei
Să cred în zei și-n știu-eu cum vi-i cheamă.
Dar nouă nu ne pasă nici de zei
Și nici de Zevs al vostru nu ni-e teamă,
Căci noi sîntem mai vrednici decît ei!
De frica lor să nu crezi tu, străine,
Că am să-ți cruț ori soții, ori pe tine.
Dar spune-ntîi: de cînd ești dus de-acasă?
Și unde ți-ai lăsat tu vasul cel
Frumos clădit, cum orișicine-l lasă?
Departe e de-aici? Și ce-ai în el?»
Așa-ntreba de nava mea rămasă,
Dar nu-i era lui scris să-nșele-astfel
Pe-un om care știam nenumărate.
Deci vorbe-am zis cu vicleșug cătate:
«Stăpînul cel ce zguduie pămîntul,
Poseidon, mi-o sfărmă pe cînd eram
La malul vostru, căci pornindu-și vîntul,
Mi-o duse către stînci, și n-o mai am!
Acolo și-au găsit ai mei mormîntul,
Și-abia scăparăm noi» — dar încă stam
Vorbind, cînd el un braț lăsînd să cadă
Spre stolul nostru, prinse din grămadă
Pe doi de-ai mei, acest crescut în munte,
Bătîndu-i de pămînt ca pe căței,
Încît și creieri suri și mațe crunte
Stropeau pămîntul negru de subt ei.
Apoi, rupîndu-i în bucăți mărunte,
Mînca,-nfundînd în el, pe soții mei,
Ca leu-n munți grăbit în bot să-nhațe
Și oase tari și cărnuri moi și mațe.
Iar noi plîngeam cu mînile-nălțate,
Căci nu știam ce va mai fi cu noi,
Și reci sudori ne-alunecau pe spate.
Dar el, umplîndu-și pîntecul apoi
Cu cărnuri omenești, și pe-ndopate
Bînd lapte mult, se-ntinse printre oi
Și-așa durmea, cumplit, precum se-ntinse.
Mînie-acum în suflet mi s-aprinse,
Și-mi dete-n gînd să spintec pe spurcatul
Ciclop, cu spada; să i-o-nfig, cătînd
În care loc îi stă lipit ficatul
De inimă. Dar fui oprit de-un gînd.
Căci robi rămași, aci-n întunecatul
Ponor am fi pierit, nemaiputînd
Să dăm deoparte bolovanul porții,
Deci înșiși ne-am fi fost făptașii morții.
Și-am stat o noapte-așa cu plîns și rugă;
Și greu sosi și ziua pentru noi.
El mare-un foc își ațîță pe fugă
Și iar mulgînd lăptoasele lui oi,
Sub mame-a pus la ugere să sugă
Și miei și iezi, și isprăvind apoi
Și alte trebi, a prins în grabă iarăși,
Făcînd dintr-înșii prînz, pe doi tovarăși.
Sătul deci dete turmei drum afară,
Cînd marele pietroi din ușa lui
Ușor l-a ridicat, punîndu-l iară,
Cum tolbei cu săgeți capac îi pui.
Cu mare zgomot el se duse dară.
Iar eu, rămas, prin mintea mea zbătui
Un gînd și-alt gînd și plănuiam viclene,
Că doar m-ar scoate din necaz Atene.
Găsii deci asta, ca să trecem hopul.
Era-n ocol o cață de măslin,
Pe care, verde, și-o ținea ciclopul
S-o poarte-apoi uscată pe deplin.
Privind la ea, mi se părea cît plopul,
Sau cît al navei cei cu pîntec plin
De mărfuri grele nalt îi e catargul,
Cînd douăzeci de vîsle-a ei bat largul.
Dintr-asta deci tăindu-mi o bucată
Cam cît un braț de lungă, le-o dădui
S-o facă soții netedă; și-ndată,
Cioplindu-i vîrf, țepușă mi-o făcui.
Apoi, sub spuza de sub foc băgată,
Călind-o-ncet, cătai un loc s-o pui
Sub mult gunoi, c-aveai unde-o ascunde,
Că sta-n ponor gunoi grămezi oriunde.
Iar lor le poruncii prin sorți să scoată
Pe-acei ce-aveau cu mine-n rînd să stea
Să-nfigem paru-n ochi, și vremea toată
Aproape stîndu-mi, ajutor să-mi dea.
Ieșiră patru, cei mai buni din gloată
Și cei ce-au fost pe-ntreagă voia mea,
Că-n inimă doream chiar ei să fie.
Deci stînd, îl așteptam acum să vie.
Spre seară el sosind, mînă de-a rîndul
Și capre-n peșteră, și țapi și oi,
Ocolul nalt de-afară gol lăsîndu-l;
Căci ori ne bănuia, cum cred, pe noi,
Ori poate-un zeu din cer îi dete gîndul!
Deci puse-n ușă groaznicul pietroi,
Și, stînd plecat, mulgea-n străcurătoare
Și capre-acum și oi behăitoare,
Punînd sub mame iedul său și mielul.
Deci după ce le-a muls, a apucat
Pe doi fărtați de-ai mei și tot în felul
Cum ieri făcu, i-a rupt și i-a mîncat.
Eu, nescâpîndu-mi din vedere țelul,
În cup-atunci vin negru i-am turnat
Și stînd în fața lui, vorbeam de-aproape:
«Ia soarbe tu de-aici din vin, cicloape,
Că-i bun, și-o-nghițitură cade bine
S-o torni așa pe cărnuri omenești,
Și vezi ce vin mai aduceam cu mine!
Credeam că tu ca oaspe mă primești
Și-anume-l aduceam, și pentru tine,
Dar tu te superi și nu vezi cum ești?
Ce om ar mai veni de-aci-nainte
La casa ta, că nu te porți cuminte!»
Am zis, iar el bău, turnînd în gură
Deodată vinul, și-arătînd spre foi,
Ceru din nou din dulcea băutură.
«Mai toarnă vesel! Și să-mi spui apoi
Ce nume porți? Să-ți dau, cum îți dădură
Și alții,-un dar, să-ți amintești de noi!
Că și la noi e vin și crește bine,
Dar ăsta e nectar, al tău, străine!»
A zis, și i-am turnat în cupa naltă,
De trei ori i-am turnat, și a sorbit
Prostește-așa trei cupe dup-olaltă.
Iar cînd văzui că-n minți i s-a suit
Și ochiu-n cap de-atîta vin îi saltă,
Cu vorbe dulci ungîndu-l i-am vorbit:
«Să-ți spui cum mă numesc? Să viu aproape.
Dar nu uita nici tu apoi, cicloape,
Să-mi dai, precum ai spus, făgăduitul
De tine dar! Eu Nimeni sînt! Și-a mea
Iubită maică-mi zice și iubitul
Părinte-astfel, și toți, și tu de-ai vrea!”
Am zis, și drept răspuns mi-a zis cumplitul:
«Pe cel din urmă deci îl voi ținea
Pe Nimeni să-l mănînc, și nu-nainte,
Și-acesta-i darul cel de-adus aminte.»
A zis și s-a trîntit, zăcînd pe spate,
Și-atotdomolitorul somn l-a prins.
Dar din gîtlej vărsa nemestecate
Bucăți de carne și de vin nestins.
Iar eu atunci cu mînile-ncleștate
Băgai sub spuza focului aprins
Țepușa deci să se-nfierbînte bine,
Și soții-i îndemnam să stea cu mine.
Cînd parul fu să prind-aproape pară,
Chiar verde-așa cum fu, și cînd lucea
Grozav de-nfierbîntat, l-am scos afară,
Iar soții-n jur, și-un demon ne făcea
Nespus de iuți. Înfipsem așadară
Țepușa-n ochi, iar soții de sub ea
Cu mînile-o-nvîrteau; deasupra însă
Eu stînd, o apăsam ținînd-o strînsă,
Precum un om ce stă și sflederește
O grindă de corabie, iar de jos
Țin sflederul, pe care-îl cîrmuiește,
Alți inși din două părți și trag vîrtos
Cureaua lui, și-astfel el se-nvîrtește,
Așa călitul par, și greu și gros,
In ochi i-l învîrteam, și răvărsate
Curgeau de sînge unde-nfierbîntate
Și-ntreagă-i arse-a ochiului lumină,
Iar abur cald sprîncenele-i pîrli
Și genele, și-orbita roșie plină
De foc și sînge-ntru adînc trosni,
Arzînd tot ochiul pînă-n rădăcină.
Precum deci un fierar care-ar căli
O teslă mare-ori un topor, și trece
Din foc de-a dreptul fieru-n apă rece,
Făcînd să sfîrîie grozav de tare
Căci asta pune-n fier puteri deplin,
Tot astfel sfîriia cu zgomot mare
Și ochiu-n jurul pîrghiei de măslin.
Deci el a scos un plin de-nfiorare
Și-atît de groaznic vai, și-atît de plin
De vuiete-a urlat atunci ponorul,
Că-n fugă spaima ne-a luat cu zorul.
Iar el, zmulgînd țepușa-nfierbîntată,
Și toată sînge roș, din ochiul stins,
Departe-o azvîrli-n ponor deodată,
Și scos din minte de dureri, a prins
Să urle-apoi, chemînd cu-nfricoșată
Chemare-a sa, pe cîți pe-acel întins
Ostrov trăiau, ciclopi, prin peșteri mute,
Pe nalte culmi de munți, de vînt bătute.
Iar ei au auzit și s-adunară
Venind din multe părți, și-au întrebat
Stînd roată-n jurul peșterii pe-afară:
«Ce-ți este, Polifem, de-ai tulburat
A nopții pace-ncît ne deșteptară
Atîtea urlete ce-ai scos, din pat?
Ori oameni muritori îți prad-averea,
Te-omoară-n chip viclean ori cu puterea?»
Urlînd, le-a dat din peșteră răspunsul:
«Ah, Nimeni nu m-omoară, frați ai mei,
Cu sila! Iată, Nimene, pe-ascunsul!»
Acest răspuns deci auzindu-l ei:
«Păi, sîngur dacă ești în nepătrunsul
Ponor, atunci de ce mai zbieri? Ce vrei?
Să-ți suferi boala ce de Zevs ți-e dată
Și roagă-l pe Poseidon, că ți-e tată!»
S-au dus apoi. Iar inima din mine
Rîdea, căci eu c-un nume mincinos
Pe toți i-am înșelat așa de bine.
Dar el, gemînd cu scîncet ticălos,
Și-n lături stînca dînd, el stete jos.
Cu-ntinse brațe pipăia, nebunul,
Că doar ne-ar prinde poate viu pe vreunul,
Avea niște berbeci frumoși, spurcatul,
Cu lîna pînă pe pămînt, și grei
Și foarte grași, și-așa făcui deci sfatul,
Să-i leg deolaltă tot pe cîte trei
Cu loaze tari (acestea erau patul
Ciclopului) și-așa să fac cu ei:
Sub cel din mijloc omul să s-apuce,
Iar doi s-acopere ce-al treilea duce.
Deci trei duceau pe-un om; dar pentru mine
Pe cel mai bun din toți mi l-am ales,
Și-așa m-am prins de spetele lui pline
Și-ntrai subt el și-n părul lui cel des
M-am prins cu mînile-ncleștate bine.
Astfel eu așteptam acum să ies
Și stam subt el cu inimă-ndrăzneață,
Dorind s-ajung și sfînta dimineață.
Cînd zorile-au venit, deci începură
La ușă să se-ndesuie zbierînd,
Să iasă turma, și făceau și gură
Nemulse mamele-n ocoale stînd.
Ciclopul însă, chinuit de-arsură,
Sta-n uș-acum și pipăia pe rînd
Pe care cum ieșea, pe spate, prostul,
Și nici nu bănuia că-i altfel rostul,
Că rînd pe rînd cîte-un tovarăș trece,
Legat sub pieptul marilor berbeci!
Și-n urma tuturor și-al meu berbece,
Greoi de Lîna-i și de mine, deci;
Simțeam cum pe spinare și-l petrece
Cu mînile și-i zise așa: «Tu treci,
Berbece drag al meu, azi cel din urmă,
Și tu-mi erai oricînd întîiu-n turmă!
Tu-n fruntea tuturor pășteai pe cale
Și flori și ierbi; și cătră văi ce curg
Cu drag murmur, tu-ntîi fugeai la vale,
Și-ntîi veneai spre peșteră-n amurg.
Și-acum la coadă tu! Ți-e poate jale,
Că roși șiroaie calde mi se scurg
Din ochiul scos? Că mă-mbătară hoții,
Acest mișel de Nimene cu soții!
Dar n-o să-mi scape el, că n-are unde!
Tu minte-acum, ca mine, de-ai avea,
Și dac-ai fi cu glas să-mi poți răspunde
Pe unde stă ascuns de frica mea,
Să-l scot din colțu-n care mi s-ascunde,
Bătîndu-l de păreți i-aș împrăștia
Toți creierii pe jos, să-mi scot amarul
De cîte rele mi-a făcut tîlharul!»
Așa vorbindu-i, l-a lăsat să iasă.
Iar cînd apoi de-ajuns mă-ndepărtai
De-ocolul lui și de spurcata-i casă,
Ieșind de sub berbece, dezlegai
Pe soții mei, și iuți, cu turma grasă
Pornind-o-n jos, noi o goneam pe plai.
La mal se bucurau rămașii foarte
De noi aceștia ce-am scăpat de moarte,
Dar foarte mult jăleau cu fața plînsă
Pe cei uciși în groaznicul ponor.
Eu semne le făceam cu ochii însă
Și-ndemn le dam să lase plînsul lor.
Și-n navă să-mi adune turma strînsă,
Ca-n grabă să plecăm, că-i mare zor.
Deci stînd la rînd pe lavița vîslării,
Băteau cu vîsla sterpul cîmp al mării.
Cînd fui departe cît s-aude gura,
Strigînd către ciclop, așa-l mustrai:
«Rău lucru fu să-ți verși prostește ura
Pe oameni slabi, ce-n peșteră-i mîncai!
Acum, cic oape, ți-ai umplut măsura
Cumplirii tale, că-ndrăzniși să dai
Pieririi oaspeți chiar la tine-n casă!
Deci Zevs și zeii-acum bătut te lasă!»
Așa strigai, dar el cu mult mai tare
Urla-n mînie și rupînd apoi
Un colț de munte-l azvîrli pe mare.
Acesta-n fața navei lîngă noi
Căzînd, făcu-n cumplita-i scufundare
Să umplă marea și să dea napoi
Corabia noastră cu rentoarse valuri,
Încît ne-apropia să dăm de maluri.
Atunci, văzînd în ce primejdie-o mînă,
Luînd o lungă suliță ce-avui,
De mal proptind-o cu-ndrăzneață mînă,
Împinsei nava pînă ce-o văzui
Din nou scăpată și pe larg stăpînă.
Deci semn cu capul cătră soți făcui
Să scape-al nostru vas de răutate,
Iar ei vîslau cu brațele-ncordate.
Dar cînd am fost departe-ajuns în mare,
De două ori pe-atît ca-ntîiul rînd,
Eu iarăși vrui să strig, dar foarte tare
Fărtații mă rugau, și mult și blînd:
«De ce mai vreai s-ațîți dihania care
De-abia acum c-o stîncă aruncînd
Ne dete nava pînă lîngă maluri,
Încît credeam că toți pierim în valuri!
De-aude deci vrun sunet orb rămasul
Ciclop acum, va prinde vrun pietroi,
Zvîriind spre partea unde-aude glasul,
Și, ori va da iar vasul înapoi,
Ori capul ni-l va sparge-ori chiar și vasul,
Căci foarte tare-aruncă după noi!»
Așa mi-au zis, dar nu mă-nduplecară,
Că-n inimă purtam mînie-amară.
Și-așa strigai din nou: «De-o fi să fie
Cîndva să mi te-ntrebe-un om, să-i spui
De unde-ți vine-amara ta orbie,
Tu spune-așa, că Odiseu, al cui
Părinte e Laert, te-orbi-n mînie,
Și-n Itaca-n ostrov e casa lui.»
Așa i-am zis. Iar el, cu gemet mare,
Lui sieși își vorbea și cu mustrare:
«M-ajunge, vai, ce scris în zodii-mi fuse
Și-mi spuse-acel Telem a lui Efrim,
Prorocul cel ce prorocii știuse
Și multe noi îl întrebam să știm,
Și-aici îmbătrînind la toți ne spuse
Ciclopilor, ce soart-o să trăim!
De ochi mi-a spus — și iată-s drepte toate —
Că fiul lui Laerte mi-l va scoate,
Dar eu de-a pururi m-așteptam să vie
În țară la ciclopi un om voinic
Și foarte tare mi-l credeam să fie!
Dar iată că m-orbi un de-nimic
Și-un slab, ca vai de el, și-ntr-o beție!
Dar haide, Odiseu, să-ți fiu amic,
Să-ți dau un dar! Și lui Poseidon sfîntul
Să-i cer ca-n drum tot bun să-ți fie vîntul!
Al lui sînt eu și-i mîndru că mi-e tată,
Și-mi poate da și leac, numai de-o vrea,
Dar nimeni altul nu, și niciodată!»
A zis, și i-am răspuns: «O, de-aș putea
Să-ți sting acum suflarea ta spurcată
Și-n iad să te trimit cu mîna mea,
Așa cum știu că n-o să-ți afle leacul
Poseidon tatăl tău cît o fi veacul!»
Iar el, nălțîndu-și palmele-ncheiete
Spre cer, cu ochiul cel ce fu-ntre foști,
Ruga pe zeul cel cu-albastre plete:
«De sînt eu fiul tău și mă cunoști,
Stăpîne-al mării, tu furtuni trimete
Și fă pe-acest spulberător de oști,
Pe fiul lui Laert, să nu mai vie
În Itaca și acasă-n vecinicie!
Iar dacă-i este scris să vadă iarăși
Și casa lui și malul dulcii țări,
Tîrziu de tot și rău ajungă-n țară-și,
Cerșind o navă, după ce pe mări
Va pierde-ntîi pe toți ai săi tovarăși,
Și-acasă el găseasc-amare stări!»
Așa el se ruga cu vorbe multe
Și gata fu Poseidon să-l asculte.
Iar el, rupînd în marea lui durere
O și mai mare stîncă, o-nvîrti
Și puse-n mîni întreaga sa putere,
Iar stînca-n zbor aproape ne lovi
La cîrmă nava, iar de-a ei cădere
Umplută marea-n lături năvăli
Și duse nava cu rentoarse valuri,
Încît aproape ne-o izbi de maluri.
Iar cînd am fost ajuns unde-ale mele
Corăbii le lăsai, la mal în rînd,
Și bieții soți plîngeau pe lîngă ele
Și foarte ne-așteptau, cu multe-n gînd
De soarta noastră bănuite rele,
La mal noi trasem nava și-n curînd
Ieșind pe prundul mării cei slăvite,
Am scos cîte-am răpit din stînă vite.
Și dreaptă parte-am dat la fiecare,
Căci nu voiam s-aud vrun tînguit
Că-mpart făcîndu-mi partea mea mai mare.
Dar soții mei mi-au dat, deosebit
De partea mea, berbecele pe care
Lui Zevs acolo-n mal i l-am jertfit,
Arzînd și coapse și grăsimea strînsă.
Lui nu-i păsa de jertfa noastră însă,
Ci-n mintea lui gîndea cum să-mi omoare
Pe soți, pierzînd și navele ce-aveam!
Deci pînă ce-a fost zi pe cer și soare,
Noi stînd mîncam fripturi aici și beam,
Iar cînd apoi veni-ntunecătoare
Și-adîncă noaptea cea care-o doream,
Pe mal noi ne culcarăm după cină
Și stam să vie-a zilei dragi lumină.
Iar cînd veni și fiica dimineții,
Porunci am dat să intre soții mei
În nave iar. Și-au dezlegat băieții
Odgoanele, și-ntrînd băteau mereu
Cărunta mare-n numărul lopeții.
Și-așa pluteam pe mare-acum cu ei,
Mîhniți de-a soților cumplită soarte,
Dar și voioși c-am fost scăpați de moarte!


←Cartea IX Odiseea de Homer
Cartea X Cartea XI→


Ne duse-acu-n Eolia data soarte
În țara lui Eol a lui Ippot,
Un drag amic al celor făr’ de moarte.
Un zid încunjura, de-aramă tot,
Ostrovul său de stînci, ce, multe foarte
Păreți spre cer din neagra mare scot.
Lui doisprăzece fii Cel Sfînt îi dete,
Și șase-au fost feciori și șase fete.
El fiilor le-a dat neveste-n casă
Pe cele șase fiice. Și mîncau
Cu tata lor și mama la o masă
Și-s fel de fel mîncările ce au.
Li-e plin palatul de miros ce-l lasă
Nespus de multe jertfele ce dau,
Iar noaptea dorm lîng-ale lor cinstite
Neveste-n paturi foarte-mpodobite.
Sosit la casa lor ei m-ospătară
Și-o lun-aici silit fui să petrec.
Ei multe despre Troia mă-ntrebară,
De-al nostru drum și de poporul grec.
Le-am spus de toate-așa cum se-ntîmplară,
Dar cînd în urmă le cerui să plec,
Rugîndu-i să m-ajute de se poate,
Ei n-au zis nu, și-mi deteră de toate.
Deci multe vînturi iuți, șuierătoare,
Mi-a pus într-un burduf de bou bătrîn,
Căci Zevs pe cîte vînturi bat sub soare
Le dete lui Eol, iar el stăpîn
Cînd vrea le-oprește-ori drum le dă să zboare.
Legă burduful deci, ca să rămîn
Ferit de vînturi, strîns c-o sfoară bine,
Spre-a nu ieși nici bori oricît de line.
Și-apoi și drumul bun ca să ne fie,
Un dulce vînt de-apus Eol trezi.
Dar n-a fost scris așa, căci o prostie
La toți ai mei pierirea le-o urzi.
Deci nouă zile-n marea cea pustie
Plutirăm nentrerupt, și-a zecea zi
Zărirăm țara Itacei și-alocuri
Vedeam pe mal (c-aproape-am fost) și focuri.
Atunci, lăsîndu-mi nava-n grija cetei,
Plecîndu-mi capul adurmii, pătruns
De trude lungi, cum tot la cîrmă stetei,
Căci vrînd ca să mă văd mai iute-ajuns,
Din mîna mea eu nimănui n-o detei.
Iar soții mei vorbeau acu-ntr-ascuns,
Crezînd c-aș duce-argint și-averi cu mine
Și-Eol mi-a dat știu eu ce mare bine.
Și-așa-ntre ei vecinul cu vecinul
Șoptea zicînd: «Ce lucru de mirat!
Cum toți îi ies acestuia cu plinul,
Prin orice țări și-orașe-ar fi umblat!
Și ce de-averi nespuse din tainul
De prăzi din Troia știu c-o fi-ncărcat!
Iar noi, părtași la tot ce el făcuse,
Venim săraci și goi precum ne duse.
Acum și-Eol i-a dat de prietenie
Acest burduf! Dar haide-ncetinel,
Fărtați, să căutăm, cam ce-o să fie,
Și cît argint și aur este-n el!»
Astfel vorbeau. Iar multa lor prostie
I-a-nvins și-au dezlegat burduful cel
Cu vînturi, vai, c-abia ce-l dezlegară
Cumplite-au năvălit din el afară!
Nebunii-acum boceau a lor lumină,
Căci valvîrteju-mpinse nava iar
În larg, pe marea cea de vifor plină!
Sării atunci, trezit de-un plîns amar,
Și cînd văzui, eu cel fără de vină,
Cu gîndul mă luptam, că ori să sar
Din nava mea, să pier de veci în spume,
Ori mut să rabd, trăind pe-amara lume!
Deci stînd acoperit, zăceam în navă
Și-așa răbdai și-aceasta. Dar apoi
De volbura ce-acum bătea grozavă,
Fugea corabia repede-napoi
Spre-ostrovul lui Eol cel plin de slavă,
Iar soții mei gemeau. Acoalea noi
Ieșind pe mal, la loc cu apă bună,
Mîhniți în gînd cinarăm împreună.
Iar după ce-am cinat și cina asta,
Pornii, urmat de-un crainic și-un fărtat,
Spre casa lui Eol, să-i spui năpasta.
Și-ntrînd smeriți, la masă l-am aflat,
Cu toți ai săi, și fiii și nevasta.
Deci noi, sosind în curtea lui, am stat
Proptiți de pragul ușilor pe-afară.
Iar ei priveau mirați și ne-ntrebară:
«Ei, uite pe-Odiseu! Dar ce-i cu tine?
Ce zeu vrășmaș te-a-ntors? Căci am făcut
Ce-a fost să facem, ca s-ajungi cu bine
Și-n țara ta și-oriunde ți-a plăcut!»
Mi-a zis și i-am răspuns cu vorbe pline
De lacrimi mari: «Fărtații m-au pierdut
Fărtații răi și-amara neveghiere;
Vai, dați-mi leac, vă rog, c-aveți putere!»
Așa le-am zis cu inima amară,
Cătînd cu vorbe dulci să intr-un ei.
Dar ei steteau tăcuți și se mirară,
Iar tata lor: «Să pleci din ochii mei!
Hai, cară-te de-aici și-mi ieși din țară!
Pe-un om atît de urgisit de zei
N-am voie să-l primesc să-mi stea la masă
Și nici să-l îngrijesc să plece-acasă!»
A zis și m-a gonit, și-ofta-n mînie,
Și iar pluteam pe mare-ndurerați,
Și foarte-amar de multa lor prostie
Gemea cu vaiet inima-n fărtați
Și și de trudă-n marea cea pustie,
Căci iar se văd de țară-ndepărtați.
Deci nopți și zile robi am fost lopeții,
Și-abia-ntr-a șaptea zi sosirăm, bieții,
În Lam, cetatea cea listrigonească.
Păstor aici se schimbă cu păstor;
Acel ce pleacă poate să-ntîlnească
Pe cel ce vine; și-ar putea ușor
Simbria sa-ndoită s-o primească
Un om fără de somn, ca păzitor
De vaci și oi, căci drumul de noptate,
Cu cel de zori sînt lunci învecinate.
Intrarăm deci în mîndrul port, pe care
Înalte stînci ce-n jurul lui se-ntind
Îl apără, așa că la intrare
Ca două-aripi tot locul îl cuprind
Și-un strîmt gîrlici la gura lui el pare.
Acolo deci cu toții năzuind,
În strîmtu-acel liman intrară soții,
La mal legîndu-și navele cu toții.
Căci val cu val nicicînd nu se mănîncă,
Nici mic, nici mare,-aci-n limanul mort,
Ci-i limpede mereu și-n pace-adîncă.
Eu nava însă nu mi-am dus-o-n port,
Ci-n margini mi-o legai d-un colț de stîncă,
Afară-n larg, cu-odgoane tari de tort,
Și-n grabă mă urcai pe-un vîrf de unde
Puteam cu ochii mult ostrov pătrunde.
Dar nu văzui nici om, nici plug ce ară,
Nimic și nicăiri, ci numai fum
Ieșind de undeva. Trimesei dară
Pe trei fărtati aleși să vad-acum
Ce neam mănîncă pîne-ntr-astă țară.
Mergînd, ei deteră de-un neted drum
Al carălor cu greu-ncărcăturii
Ce vin spre-oraș cu lemne-ale pădurii.
În margine de-oraș voinica fată
A regelui din Lara scotea-n ulcior
Din limpedea și-Artacia chemată
Fîntînă sfînt-al căreia izvor
Vestit era, iar apa lui curată
Hrănea-ndeajuns întreg orașul lor.
Deci stînd, au mers la dînsa și-o-întrebară
Ce neam sînt ei și cine-i domn în țară.
Ea n-a tăcut, ci le-arătă palatul
Vestitului ei tată. În palat
Găsiră pe nevasta lui, cu statul
Asemeni unui deal, și s-au mirat.
Deci ea se duse și-și chemă bărbatul,
Fe-Antipate, ce sta-n obștescul sfat.
El și veni, voios de-această știre,
Că-și și pusese-n gînd a lor pierire.
Deci cum sosi, prinzînd făr’de zăbavă
Pe-un soț de-al meu, el prînz făcu din el.
Cei doi scăpînd, veneau speriați la navă.
Dar foarte-acum urla acest mișel
De-Antipate-n mînia lui grozavă
Și-ai săi i s-adunau ș-așa-ntr-un fel,
Că nu de om făceau în goană pașii,
Ci iuți veneau și mari ca uriașii.
Și stînd pe stînci izbeau de sus departe
Cu groaznici bolovani ce și-i rupeau
Din stînci, și se frîngeau acum catarte,
Și-a fost … … … … … … . .
De vuietul cumplit de nave sparte,
De vaiete de oameni ce piereau,
Prindeau pe-ai mei ca peștii-n strîmta mare,
Gătind din ei scîrboasa lor mîncare.
Ci-n vreme ce piereau acum grămadă
Ai mei, cei prinși în mare-nvălmășag,
Eu repede-am tăiat cu lucia spadă
Odgonul gros, și mă grăbeam să trag
Corabia-n larg, rugînd pe soți să șadă
Pe bănci cu vîsla-n mînă de li-e drag
Al vieții duh, și-mi ascultară ruga
Iar ei băteau icnind albastrul mării,
Speriați că pier aici. Și-avui noroc
Să scap la larg de stîncile pierzării.
Dar cîte nave-avui în strimtul loc,
Pieriră toate-n voile-ntîmplării.
Și-așa pluteam pe larg, plîngînd cu foc
Pe cei pieriți, pe-ai noștri dragi tovarăși.
Dar veseli c-am scăpat la largul iarăși
Spre-a Eei țară vîntu-apoi ne dete.
Aci trăia-n ostrovul sfintei mări
Frumoasa Circe cea cu mîndre plete.
Grozava zînă meșteră-n cîntări
Și-o sor-a mult pățitul Eete.
(Ei mam-aveau pe doamna naltei zări,
Pe Perse, care-a fost a mării fată,
Iar Soarele cel sfînt le fuse tată.)
Aci ne-oprirăm nava-n malul mării
Și-un zeu din cer ne-aduse-n loc scutit.
Deci frînți de-amar și trudele vîslării,
Noi două nopți întregi am poposit,
Cu pieptul ars de-otrăvile-ntristării.
Și-a treia zi, cînd cerul a-nflorit,
Mi-am pus pe umeri spada și, grozavă
O suliță luînd, plecai din navă
Pe-un deal învecinat, avînd credință
S-aud prin văi vrun glas al oarecui
Ori poate-n șes să văd vro locuință.
Dar n-am văzut nimic. Ci cunoscui
Un mîndru-ostrov și-ntins cu prisosință,
Cu multe lungi poteci de-a latul lui
Și-n mijloc multe mari păduri și dese,
Și-un fum de undeva vedeam că iese.
Văzînd ăst fum, mi-a dat dintîi prin minte
Să merg să-ntreb. Și iar gîndii să stau,
Că-i timp tîrziu, pe-al zilei miez fierbinte,
Și soții mei mîncare-n navă n-au.
Și-așa crezui că-i bine mai nainte
Să merg și prînz fărtaților să dau,
Și-n urmă să trimit vro doi tovarăși,
Și-așa mă scoboram spre mare iarăși.
Aveam pînă la mal puțină cale 64,
Cînd milă poate-avu de mine-un zeu
Și-un cerb cu coarne nalte-aduse-n vale,
Deși era tăcere-n jurul meu.
Din codru-nvecinat, voinic în șale6S,
Venea spre locul unde-am fost și eu,
Adus să bea de-o sete-ucigătoare,
C-ardea ca un cuptor aprinsul soare.
Cînd deci ieșit din codru-aproape-mi fuse,
Izbindu-l între spete-l așternui
Și-adînc în vintre-arama-l străbătuse.
Atunci mugind cu vaiet îl văzui
Căzînd în colb, iar sufletu-i se duse.
Proptindu-mi deci picioru-n gîtul lui,
Îmi smulsei sulița cea grea din rană
Și-o pusei jos pe iarba din poiană.
Și-am rupt din crîng mlădițe și nuiele
Să-mi fac împletituri de vînciuri moi,
Cam cît un braț, și la un loc cu ele
Picioarele-i tuspatru le-am legat, și-apoi
În gît luînd povara fiarei grele,
Mergeam proptit pe lancea mea, greoi,
Căci nu puteam să-l port numai pe-o mînă,
Că foarte mare-o fiar-a fost, bătrînă.
Ajuns la navă-l detei jos din spate,
Și-așa-ndemnam pe soții mei zicînd:
«Hei, dragi fărtați, oricît amar ne bate,
Noi nu vom merge-n Hades pînă cînd
Nu-i scris de zei hotarul sorții date!
Gătiți acum ospățul în curînd,
Să nu-i dăm foamei păs să-ntindă chinul,
Cît timp e grîu-n saci și-n oluri vinul!»
Așa le-am zis, iar soții m-ascultară.
Ieșind grăbiți din caldul așternut
Și-umblînd pe lîngă cerb se minunară,
Căci cerb mai mare nici n-au mai văzut.
Iar după ce-au privit de-ajuns la fiară,
Spălîndu-se pe mîni, au început
Să fac-un prînz crăiesc acolo soții,
Și-am stat pînă-n amurg, mîncînd cu toții.
Și-așa ne-a-nveselit și azi Preasfîntul,
Iar cînd apoi lumina-n cer s-a stins
Și noaptea scoborî-nvălind pămîntul,
Trudiți pe malul mării ne-am întins,
Iar marea ne-adormea, cîntîndu-și cîntul.
Ci-n zori de zi, cînd dulce s-a aprins
Lumină-n cer, chemai la adunare
Pe toți ai mei și-am zis cu supărare:
«Voi soți ai mei în luptele vieții,
Primiți-mi vorba ce-aș avea de spus!
Noi nu mai știm de multă vreme, bieții,
De mergem înspre zori, ori înspre-apus,
Nici unde iese-n faptul dimineții
Și-apune seara soarele de sus.
De-aveți vrun sfat, să-l spuneți mai cu grabă;
Din partea mea, nădejdea este slabă,
Căci ieri din deal, privind în larga zare,
Văzui acest ostrov și-n jurul lui
Tot mare cît te uiți, și numai mare.
Dar locul este șes, și-atît putui
Să văd, că-n mijloc este-un codru mare
Și-un fum la mijloc de păduri văzui.»
Am zis, dar ei răspuns n-au dat cuvinte,
Ci vai și plîns, căci și-au adus aminte
De-Antipate din Lam și ce pățiră
Cu groaznicul ciclop, acel ce-a stîns
Pe-atîția soți. Și-n hohot izbucniră
Cu toți acum, dar orișicît au plîns,
Cu plînsul lor nimic nu izbutiră.
Degrabă deci pe toți acum i-am strîns
Și-n două-i desfăcui și-un cap le detei,
De el s-asculte toți părtașii cetei,
Pe una Evriloc s-o aibă-n samă
Iar pe-alta eu. Și-apoi, după noroc,
Noi sorți amestecînd în coif de-aramă,
Ieși la sorți să plece Evriloc,
Acel ce-mi fu rudenie după mamă.
El deci porni, și toți plîngeau cu foc,
Cei douăzeci de inși plecați cu dînsul,
Dar nici rămașii n-am slăbit cu plînsul.
Mergînd găsir-a zînei cei cumplite
O casă-n munți, cu luncă-n jurul ei,
Clădită nalt din pietri mari cioplite
Și fiare-n jur erau și lupi și lei,
Toți blînzi, de-otrava ierbilor vrăjite,
Căci n-au sărit să spintece pe-ai mei,
Ci-n pace-au stat și-n liniște cu totul,
Băteau din cozi și-i miroseau cu botul.
Precum deci cînd se scoală de la masă
Stăpînul lor, din cozi și cînii bat,
Căci el plecînd, fărâmături le lasă,
Așa și-acelea fiare-au arătat
Bătînd din cozi ce mult de-ai mei le pasă.
Ci-ai mei, văzîndu-i lupi, s-au spăimîntat,
Deci stînd la ușa ăstei case soții,
O vreme-au ascultat, tăcînd cu toții,
Ce dulci cînta cîntări nepomenite
Țesîndu-și zîna mîndra pînz-a ei,
Așa cum sînt de-apururi strălucite,
Supțiri și dulci orice lucrări de zei.
Deci cel mai drag din toți ai mei, Polițe,
Așa-ncepu: -«Un om, iubiții mei,
Aievea țese-aici și-și cîntă cîntul
Și dulce-n jur răsună-ntreg pămîntul!
Femeie-o fi, ori zîn-aci-n cămară,
Noi haideți s-o strigăm!» Așa le-a zis
Și-apoi strigă și toți ai mei strigară.
Iar Circe-i auzi și le-a deschis,
Poftindu-i îndelung, și toți intrară
Pe mîndre uși, c-așa le fuse scris.
Viteazul Evriloc afară stete,
Căci lui prin minte-o bănuială-i dete.
Pe mîndre bănci și scaune ea-i duse
Și caș apoi cu pîne frămîntînd,
Le-a dat și miere, dar în vin le puse
Și multe ierburi rele-amestecînd,
Să-și uite și de mama ce-i născuse.
Iar ei gustară toți din el pe rînd,
Iar ea-i lovi cu bățul ei deodată
Și-n porci schimbați, îi duse-ntr-o poiată.
Aveau acum și rît, și coame crețe,
Și glas de porc, dar mintea le-a rămas
De om, precum a fost. Și-așa-n cotețe
Plîngeau, iar Circe-n fața lor a tras
In troci acum și poame pădurețe
Și ghindă de stejar și jîrul gras
Și alte-asemeni fructe de tot soiul,
Ce-au porcii-acei ce scurmă-n curți noroiul.
Veni să spuie pătimirea toată
În fugă Evriloc la mal acum,
Dar nu putea din gura lui să scoată
Cuvinte-ntregi și limpezi nicidecum,
Oricît de dornic s-opintea să poată,
Căci spaima-i zăvorîse-al vorbei drum
Și-n ochii lui un lac făcuse plînsul,
Iar sufletu-i vestea ce-amar e-ntrînsul.
Dar cînd în urmă noi, cu stăruite
Și pline de-nspăimare vorbe-am pus
Putere-n el să aibă lămurite
Cuvinte-n gură, tremurînd ne-a spus,
Și-așa-ncepu: «Noi deci, preastrălucite
Al nostru rege, prin ostrov ne-am dus
Și-am dat în munți, pe-o culme luminată
Din orice loc, de-o casă minunată
Și-aici cîntînd, a caselor stăpînă
Țesea-n război, dar nu știurăm ce-i,
Femeie-așa ca pe pămînt, ori zînă.
Deci ea, cînd îi strigară soții mei,
Deschise ușa și-i luă de mînă
Și toți au curs prostește-n urma ei.
Eu singur n-am intrat, că-n gînd îmi dete
C-ar fi vro curs-a vranei minți șirete.
Pierir-apoi cu toți așa deodată
Și nu s-au mai întors, oricît am stat
Pîndind, că poate-acum, acum s-arată.»
Așa vorbi. Și-atunci eu mi-am legat
Pe umeri spada cea-n argint lucrată.
Și arc și tolbă, și porunc-am dat
Pe-același drum acolo să mă ducă.
Dar el văzui că gleznele-mi apucă
Și-mi ține strînși cu mînile-amîndouă
Genunchii-așa că nu părea că-i viu.
Din ochii plini de-a plînsului său rouă:
«Nu-mi face si ă, rege-al meu, să viu
Cu tine-n deal la altă moarte nouă,
Ci lasă-mă pe loc, căci bine știu
Că n-o s-aduci nici gloata cea rămasă,
Nici viu în veci tu n-o să ieși din casă.
Mai bine haid’ și fără de zăbavă
Tu ia pe-acești de-aici și fugi cu ei
Și-abate-așa pierirea cea grozavă!»
Așa mi-a zis și i-am răspuns: «De vrei,
Tu stai și bea și dormi aici la navă!
Eu trebuie să plec la soții mei,
Să-mi scap de moarte și de rău flăcăii.»
Am zis, și-am și pornit în susul căii.
Dar cum mergeam spre locurile sfinte
Și-aproape fui de groaznicul palat,
Deodată Hermes îmi ieși nainte,
Frumosul zeu cu coifu-ntraripat.
M-a prins de mînă și-mi vorbi cuvinte;
Și-asemeni c-un flăcău era la stat,
Cînd barba-ncepe să-i înspice fața
Și abia-i zărești numai ca puf mustața.
«Dar unde iar te-mpinge nenorocul
— Îmi zise el — și unde mi te-ntorci,
Prin rîpi și văi, făr-a cunoaște locul?
Nu știi că soții tăi cu toții-s porci
În casa Circei? Și te mînă focul
Și poate-n gîndul tău tu planuri torci
Să-i scapi? Dar cred că nu te vei întoarce
Nici însuți tu, oricîte-n minte-ai toarce,
Și soț vei fi-ntre soți, un porc adică.
Deci haide să te scap de-o moarte rea.
Na, du-te-n casa Circei, făr’ de frică,
Avînd cu tine-o buruian-a mea,
Să scapi de-un rău ce-asupră-ți se ridică.
Și stăi să-ți spui și ce va face ea,
Cumplite viclenii ca să te-omoare.
Va pune-n vin fierturi fărmecătoare
Și-n pînea ta otrăvuri tari turna-va.
Deci iarba mea tu-n vinul cel de-ospăț
S-o pui pe-ascuns, căci farmecul și-otrava
Nimic nu-ți va strica. Dar să te-nvăț
Pe rînd, ce va mai face-apoi grozava.
Cînd ea te va lovi cu lungu-i băț.
Trăgîndu-ți spada-n furia cumplirii,
Tu sari la ea, ca vrînd s-o dai pieririi.
De spaim-atunci ea dulce-o să te cheme
Să dormi în pat cu ea. Iar tu să vrei,
Căci scapi astfel și soții de blesteme
Și-o-mbuni să-ți dea de toate cîte cei.
Dar cere-ntîi să jure-ntr-astă vreme
Pe Stix cel sfînt, că-i dreaptă-n gîndul ei,
Ca nu cumva, mințind, să te dezbrace,
C-apoi din tine-un slab și-un rău va face!»
Vorbind așa, el scoase la lumină
Și-mi dete-o iarbă zmulsă din pămînt,
Spunînd și firea ei. La rădăcină
Ea neagră e, dar florile ei sînt
Ca laptele, și-n lumea cea senină
Ei mol îi zic toți zeii-n cerul sfînt.
Și greu e pentr-un om s-o poată scoate,
Ci lesne zeii-acei ce le pot toate.
Hermia deci spre-Olimp plecă-nainte.
Iar eu mergeam spre-al Circei larg palat,
Și multe-mi clocoteau, mergînd, prin minte.
Deci cînd am fost la ușa ei, am stat;
Iar ea, simțind strigatele-mi cuvinte,
Veni-n curînd și foarte m-a chemat
Să intru-n casa cea frumos clădită;
Și-urmînd intrai cu inima-ndoită.
Deci ea m-a dus pe-un tron bătut cu cuie
De-argint; și-aveam sub tălpi un scăunel.
O cup-aduse-apoi, nectar să-mi puie,
Dar multe ierburi tari turnat-a-n el
Și-mi da să beu, cu gînd să mă răpuie.
Iar eu băui și n-o simții de fel.
Ea zise-atunci, lovindu-mă cu bățul:
«La porci acum, cu ei să-ți faci ospățul!»
Dar eu atunci cu sabia ridicată
Cumplit sării spre ea, ca vrînd s-o tai.
Ea tare-atunci țipînd, fugi plecată
Sub brațul drept pe care-l rădicai.
Cuprinse-apoi genunchii mei deodată
Și-așa zicea plîngînd: «Stăpîne, vai,
Ce om ești tu? Din ce părinți, străine?
Mă prinde-o groază cînd mă uit la tine!
Cum nu te-a-nvins vrăjita băutură?
Căci bine te-am văzut sorbind din ea,
Și orișicine-o pune-o dată-n gură
Rămîne rob vrăjit în mîna mea!
De tine însă nu-i fermecătură
În stare-a se lipi, oricît ai bea!
Doar nu ești tu, ori ești, de bună seamă,
Acel pe care Odiseu îl cheamă?
Căci Hermes, cel ce vine-n veci și pleacă
Îmi tot spunea de-acest viteaz mereu,
Și-așa zicea că-n navă-i o să treacă,
Venind pe-aici din Troia, Odiseu.
Dar haide-acum și pune spada-n teacă,
Iar noi să ne suim în patul meu,
Și-al dulcei dragosti foc să ne-mpreune,
Spre-a fi-ntre noi de-acum cu gînduri bune!»
A zis. Dar i-am răspuns: «Ce-mi dai tu sfatul
Să fiu cu tine blînd și să mă-mpaci,
Cînd porci făcut-ai, Circe, prin palatul
Cel mîndru-al tău, pe bieții mei ortaci!
Cu gînd viclean mă chemi acum în patul
Odăii tale, vrînd să mă dezbraci,
Iar după ce vestmîntul mi-l voi scoate,
Fricos tu să mă faci și slab la toate?
Dar nici nu mă gîndesc să dorm cu tine,
De nu voiești, zeiță,-ntîi să juri
Cu mare jurămînt, că n-ai spre mine
Vrun gînd viclean ori rele-nvîrtituri!»
Așa i-am zis, iar ea, ca să m-aline,
A și-nceput din rostul sfintei guri,
Iar după ce-a jurat, de mîn-o strînsei,
Și-am mers apoi să dorm pe vrerea dînsei.
Ci-n vremea asta patru servitoare
Făceau prin casă multele lucrări.
(Se nasc din codri-acestea, din izvoare,
Și sfinte rîuri ce se varsă-n mări.)
Deci mîndre o fată așternea covoare
De purpură, pe scaune-n cămări,
Și-asupra lor de in lăicere-alese.
A doua fat-apoi, pe lîngă mese
Largi scaune-a adus, iar dup-aceea
Pînere de-aur scump pe mese-a-ntins
Și vin turnă-ntr-un ol de-argint a treia,
De cei ce stinge-al grijii foc nestins,
Și cupe de-aur a-mpărțit femeia.
Iar de-altă parte focul l-a aprins
Sub larg cazan cu apă-n el, a patra,
Văzînd de flăcări, ca să-ncindă vatra.
Deci cînd n-a fost nici iute-apoi, nici lină,
Călduță apa,-n largul vas intrînd,
Șezui în putina ce sta vecină,
Iar fata asta și-ncepu luînd
Din marele cazan, cu oala plină,
Să-mi toarne-așa pe umeri pînă cînd
Cumplita trudă, cea pînă la oase
Intrată-n mine, ea din trup mi-o scoase.
Iar după ce-am ieșit spălat din baie
Și uns deplin, pe umeri mi-a adus
Manta să mă-nvelesc, și-alt rînd de straie.
Pe-un tron apoi, de aur, ea m-a dus,
Cu ținte mari de-argint, într-o odaie
Și-un mîndru scăunel sub tălpi mi-a pus.
C-un larg lighean de-argint apoi o fată
Veni, și-avea-n lighean frumos lucrată
Din aur scump, o galbenă căniță,
Și-așa-mi turnă pe mîni și mă spălai.
Mîncări aduse-apoi o chelăriță,
In fața mea, pe-un așternut măsai,
Mîncări cum poți găsi la o zeiță.
Deci foarte mă-mbia, dar nu mîncai,
Ci stam gîndind necazuri de-ale mele
Și multe bănuiam tot lucruri rele,
Băgă de seamă sfînta zînă însă
Că mînile spre pîne nu le-ntind
Și stau tăcut și inima mi-e strînsă,
Și-alături îmi veni și-a zis vorbind:
«Ce stai ca muții, și cu gura plînsă,
Și nu mănînci? Ori crezi c-aș fi-nvîrtind
Alt gînd viclean? Dar n-am jurat, viteze?
Din partea asta grija ta-nceteze!»
Așa mi-a zis, și-am zis și eu cuvinte:
«Dar fire-aș om cuminte-ar și gusta
Din vin și pîne, Circe, mai nainte
De-a-mi fi scăpat pe cei ce-n casa ta
Tu porci mi-i ții acum, lipsiți de minte?
I-am zis. Iar ea mergînd cu varga-n mînă,
Deschise-acel coteț cu soții mei.
Văzui deci porcii cum afară-i mînă,
Și toți ca nește vieri, și mari și grei.
Deci ei venind, steteau pe lîngă zînă.
Ea-i unse deci pe rînd cu irul ei;
Încet de pe-al [lor] trup atunci căzură
Scîrboșii peri ai vrajei ce-o băură.
Și iarăși oameni se făcură vierii,
Dar mult mai tineri toți, și mai frumoși
De cum erau, și mult mai mari vederii.
De mîni acum mi se lipeau voioși
Și-un plîns făcut-a loc apoi durerii,
Cînd bieții s-au văzut din moarte scoși!
Și-atîta jale-aveau în suflet plînșii,
C-a prins și Circe-a plînge-n rînd cu dînșii.
Și-aproape stîndu-mi zîna cea grozavă,
Mi-a zis atunci: «Viteazule-Odiseu
Cel mult pățit! Să pleci fără zăbavă
La navă-n mal și fă cuvîntul meu:
Ascunde-n peșteri toate, cum zic eu,
Și-averi și scule, și-apoi vino iarăși
Și-mi ad-aici pe toți ai tăi tovarăși.»
Deci mîndru-mi suflet zîna-nduplecîndu-l,
Plecai la navă, după vorba ei;
Și-așa să fac, acesta-mi fu și gîndul.
Găsii pe lîngă mal pe soții mei,
Cu lacrimi lucii-obrazul lor scăldîndu-l.
Și-așa precum zburdalnicii viței,
Cînd vacile se-ntorc pe-amurg acasă
Sătule de pe cîmp de iarba grasă,
Sărind le ies în drum și nu mai poate
Nici gard, nici poartă să-i mai ție-n loc
Și-n jurul mamei lor mugind dau roate,
Așa și-ai mei acum, plîngînd cu foc,
Văzîndu-mă că viu, uitară toate
Și-atît li se păru de mult noroc,
Că n-avea cum mai bine să le pară,
Nici chiar sosiți în mult dorita țară,
Și-amar plîngînd, vorbeau cu tînguire:
«O, nu ne-ar fi, viteazule-Odiseu,
Mai drag-acum decît a ta sosire
Nici sfînta țară ce-o dorim mereu!
Dar spune de a soților pierire.»
«Acum dintîi voi da — răspunsei eu —
Corabia-n prund uscat și vom ascunde
Și-averi și scule-n peșteri oareunde,
Și-apoi să vă gătiți, căci împreună
La Circe-o să ne ducem să-ntîlniți
Pe-ai noștri ce-și petrec în voie bună
Cu dulce vin și-n toate mulțămiți.»
Văzui pe-ai mei grăbiți cum mi s-adună,
Ci sta mirat și-oprindu-mi pe grăbiți
Cu sfatul Evriloc, să nu m-asculte
Și stînd așa, vorbea de spaimă multe:
«Vă-mpinge-acum, nebuni de voi, păcatul?
În casa asta rea noi ce mai vrem?
În porci o să ne schimbe blăstămatul
Nectar al ei de-ndată ce-o să-l bem,
Și-n lupi și-n lei, ca să-i păzim palatul!
Uitați de soții-uciși de Polifem?
Ce-avea Ulise-atunci cu el să-i poarte?
Deci tot prostia lui i-a dus la moarte!»
A zis, și-atunci cumplit îmi dete gîndul
Ori alba spadă-n gură să i-o-mplînt,
Ori rău-i cap din umeri retezîndu-l,
Să-l fac s-alerge minge pe pămînt,
Deși, de-aproape rudă eu avîndu-l,
Țineam la el. Dar puseră cuvînt
Fărtații toți să nu-i mai fac osîndă,
Și stînd, vorbeau cu multă rugă blîndă:
«Viteazule-Odiseu! Pe-acesta-l pune
De pază navei și să stea pe loc.
Rămîie-n mal; pe noi tu însă du-ne!
Așa mi-au domolit al furiei foc,
Iar ei au prins din nou să mi s-adune,
Și-așa plecai. Și-urmînd și Evriloc,
Venea și el și n-a rămas la navă,
Căci prea-l speriase vorba mea grozavă.
Ci-ntr-ăst răstimp, în largul casei sale,
Spălat-a Circe pe fărtații-acei
Rămași la dînsa și le-a dat mantale
Și foarte mîndre haine-a pus pe ei,
Și-așa-i găsirăm petrecînd prin sale.
Deci cînd se revăzură toți ai mei,
Plîngeau și se boceau, și-adînc oftatul
Umplu de-atîtea guri întreg palatul.
Văzui atunci că sfînta zînă vine
Și-aproape stînd, acestea-mi zise ea:
«Vestitule-Odiseu, sosiți la mine,
De ce porniți nou plîns în casa mea?
Ce mult ați suferit pe mări, știu bine,
Și știu cît v-a bătut ursita rea
Și oamenii vrăjmași pe-uscat
Să prindeți suflet și putere iară
Așa precum le-aveați dintru-nceput
Pe cînd pornirăți din iubita țară,
Din malul cel stîncos ce v-a născut.
De ce tot v-amintiți de-o cale-amară,
De-atîta rău ce-n cale v-a bătut?
De-aceea sînteți triști și văd eu bine
Că inima la loc nu vă mai vine.»
Iar vorba ei ne fu-nduplecătoare
Și-un an de zile-am stat, uitînd de chin,
Și-aveam mereu fripturi prisositoare
Și veseli închinam cu roșul vin.
Dar cînd apoi din zile rotitoare
Și luni ce s-au întors, fu anul plin,
Deoparte m-au chemat, plîngînd cu toții.
Și triste vorbe-atari vorbiră soții:
«De-ți este scris s-ajungi de-aci-nainte
La casa ta, tu scosule din minți,
Să-ți stea de-acum și-ntoarcerea aminte,
Și du’cea țar-a morților părinți!»
Atari le-au fost iubitele cuvinte,
Iar ele m-au durut, c-au fost fierbinți.
Deci pînă pe-nnoptate ei șezură,
Bînd vinul dulce și gustînd friptură,
Iar cînd și noaptea pe pămînt stăpînă
Veni de sus, din cerul scăpătat,
Fărtații mei s-au risipit să mînă
Prin multe mîndre-odăi de prin palat.
Dar eu, mergînd să dorm cu mîndra zînă,
Plîngeam, rugînd-o-n vecinicul ei pat
Și milă-i fu și ei de-a mea rugare,
Și-am zis așa, vorbind cu rugă mare:
«Vai, Circe,-acum plinește-ți jurămîntul,
Că vrei să mă trimeți de-aici, că vrei!
De dor eu mă topesc să-mi văd pămîntul.
Și stau de mine-acum și soții mei!
Vai, Circe, să le-auzi și tu cuvîntul
Și cum mai plîng cînd nu ești între ei!»
Așa i-am zis și foarte-o prinse mila
Și-mi zise-așa: «Eu nu vă țin cu sila,
Preavrednice viteaz! Dar scris vă este
Alt drum de-ntîi, la Hade-n tristul loc
Și-n trista noapte-a crudei lui neveste.
Tiresias e-n Iad, un orb proroc,
Și-i scris că de la el s-aduceți veste
De-al vostru drum și-al sorților noroc.
Căci lui și după moarte-i dete minte
Persefona, și-n fapte și-n cuvinte,
Iar morții ceialalți sînt toți părere,
Că-s umbre numai, care par că sînt.”
Deci inima-mi se rupse de durere,
Cînd spus mi-a fost acest amar cuvînt
Și nici nu mai simțeam de-acum plăcere
Să văd lumina soarelui cel sfînt!
Iar cînd apoi mă răcori Preasfîntul
De plîns și vai, așa-ncepui cuvîntul:
«Dar iată-n Hades n-a putut străbate
Cu neagra-i navă nimeni pîn-acum;
Deci cine va veni ca să ne-arate,
Stăpîno Circe,-acest sălbatec drum?»
Așa i-am zis cu vorbe-adînci oftate.
Iar ea: «De-o călăuză nicidecum
Nevoie nu-i! Așază deci catargul
Și-ntinde pînze-n vînt și-apucă largul
Și-un Crivăț bun o să-ți împingă nava,
Iar cînd apoi pe-Ocean tu o să treci,
Veți da de-un mal plecat și-aici grozava
………………………………………………………….
Să sapi în mal cu spada-ți o-ncăpere
De-un cot și-n lung și-n lat; și tuturor,
Tu, morților ce-s numai o părere,
O jertfă-n ea să faci, cum morții-o vor
De-ntîi de lapte-amestecat cu miere,
Vin dulce-apoi să torni asupra lor,
Și-n urmă apă, iar pe jertfa plină
Presară peste tot apoi făină
Și mult tu-i roagă din genunchi, că dacă
Vei fi sosit acas-o să le tai
Ca jertfă tuturor o stearpă vacă,
Pe cea mai gras-a turmei care-o ai
Și multe lucruri cîte pot să placă
Și cer cei morți, pe toate-o să le dai,
Iar orbului proroc, lui cel din urmă,
Un negru țap, pe cel mai bun din turmă.
Așa să rogi mulțimile nespuse
De morți din Hades. Și-n sfîrșit să tai
O neagră oaie dintre cele-aduse
Și cel mai negru țap pe care-l ai.
Deci capetele lor să fie puse
Cu ochii spre Ereb, iar tu să stai,
Cît timp din jertfe sînge se va stoarce,
Privind spre rîu și nu te vei întoarce.
Deci nesfîrșit vor curge să s-adune
Mulțimile de morți, ca niște ploi;
Tu-ndeamn-atunci pe soții tăi și-i pune
Să ardă-ntr-una toate-acele oi
Ce-or fi tăiate-n mal, și-n rugăciune
Pe-ai morții Domni să-i cheme pe-amîndoi,
Și zeii toți, și toți stăpînii sorții.
Iar cînd va fi-mplinită jertfa morții,
Atunci tu ascuțita sabie-o scoate
Și nu lăsa pc nici un mort să bea
Din sînge, pînă cînd întîi de toate
Tiresias n-o veni răspuns să dea
Venind atunci, o, rege-al multor gloate,
Va-ncepe-a spune cît vei mai avea
De tras pe drum în voile-ntîmplării
Și tot ce vei păți pe-adîncul mării.»
Așa mi-a zis cuvinte zburătoare,
Și-ndat-apoi și Zorile-au venit
Cu degetele dulci de roșie floare.
Deci eu cu strai și mantie m-am gătit,
Iar Circe-n alba haină lucitoare,
Supțire-n tort și dulce la privit,
Și-un brîu de aur peste trup o-ncinse,
Iar păru-n alb ștergar pe cap și-l prinse.
Iar eu pornind, mă dusei prin palaturi
S-adun pe soții mei. Și-umblam strigînd
Cu blînd îndemn de-a rîndul pe la paturi:
«Tovarăș drag, destul îți e de cînd
Tu dormi, și-avuși și vreme să te saturi!
Plecăm acum! Haid, scoală-te curînd.»
Deci toți s-au adunat în sîrg băieții,
Strigînd voioși prin faptul dimineții.
Dar nici de-aici nu vrură să mă scoată
Seninii zei lipsit de plîns și chin,
Căci cel mai tînăr soț al meu din gloată,
Sărmanul Elpenor (om nu deplin,
Nici bun la luptă, nici cu mintea toată),
Fiind, cum văd, înfierbîntat de vin,
Și-n casă cald, cătînd răcoare dulce,
A mers pe-al casei pod ca să se culce,
Și-acum cînd auzi și voci pe-afară
Și tropote de soți și-alergături,
Uită de zăpăcit să dea pe scară,
Ci dete drept spre sunetul de guri.
Căzu de sus spre-a sa pierire-amară
Și-și frînse gîtul drept la-ncheieturi.
Deci sufletu-i s-a dus în noaptea morții
Și-acolo l-am lăsat în voia sorții.
Spre ceata celorlalți ce-acum plecară,
Le-am zis mergînd: «Voi credeți, dragi copii,
Că noi pornim spre dulcea noastră țară!
Dar Circe-alt drum ne cere! Nu la vii,
Ci-n Hades jos, în noaptea lui amară
Și-n tristul cuib al crudei lui soții.
Un duh de-aici vesti-ne-va norocul,
Bătrînul orb, Tiresias prorocul.»
Așa le-am zis. Iar inima dintr-înșii
S-a rupt în două și plîngeau amar,
Zmulgîndu-și părul și s-opriră plînșii
Acolo-n loc, dar totul fu-n zadar,
Că n-am voit nimic să știu de dînșii.
Și-n vreme ce mergeau cu vaiet dar,
Spre mal, la nava iute-alergătoare,
Vărsînd părîu de lacrimi lucitoare,
La navă Circe-n mal și ea se duse
Și-n navă ne-a legat, adus de ea,
Un negru țap și-o oaie ce-o aduse.
Ci-n mersul ei spre mal zburînd plutea
Și n-am știut, căci nimeni n-o văzuse.
Dar cine dintre oameni ar putea
Să vadă, cînd în taină face-un bine,
Pe-un zeu etern, cum merge și cum vine?


←Cartea X Odiseea de Homer
Cartea XI Cartea XII→


Sosiți la nava noastră și la mare,
Am tras corabia-n apă deci și-apoi
Am pus catarg și pînză de zburare.
Suirăm în sfîrșit și-acele oi
Și foarte-amar plîngînd de-ngrijorare,
Mîhniți intram în navă-ne și noi.
Iar Circe, zîna cea cu mîndre plete,
Un vînt însoțitor pe drum ne dete,
Tovarăș bun, căci după ce el prinse
Să umfle pînza, nici nu mai vislam,
Ci spornic nava numai el ne-o-mpinse,
Și-i da cirmaciul dreptul mers, și stam.
Deci ziua-ntreagă fu cu pînze-ntinse,
Cît timp pe-al mării umed cîmp eram;
Cînd zarea prinse-al serii sur zăbranic,
Corabia-ntra pe-adîncul rîu oceanic.
Acolo-și au ținutul lor cimerii,
Pe care-apururi negurile reci
Îi țin în noaptea vecinic-a tăcerii,
Căci soarele cel sfînt nu-l văd în veci
Ieșind pe cer în zori, și-n faptul serii
Plecînd în lumea cea făr’de poteci.
O noapte nesfîrșită ca mormîntul
Se-ntinde trist acoperind pămîntul.
La țărm ne-am tras deci nava călătoare,
Scoțînd din ea și turma ce-am adus,
Iar noi, pe lîngă apa curgătoare
A marelui Ocean, pe mal ne-am dus
La locul spus de zîna vrăjitoare.
Acolo dară p-Evriloc l-am pus
Cu Perimed de-al jertfei curs să vadă;
Iar eu trăgîndu-mi ascuțita spadă,
Săpai curînd în maluri o-ncăpere
De-un cot în lung și-n lat, și tuturor
Acelor morți, ce-s numai o părere,
O jertfă-n ea făcui, cum morții-o vor,
Dintîi din lapte-amestecat cu miere,
Vin dulce-apoi turnai asupra lor,
Și-n urmă apă, iar pe jertfa plină,
Strat gros am presărat apoi făină.
Și mult rugai pe dușii morți, că dacă
Voi fi sosit acasă, voi tăia
Ca jertfă pentru toți o stearpă vacă,
Pe cea mai bună din cireada mea,
Și multe lucruri cîte pot să placă
Și cer cei morți, pe toate le-or avea,
Iar lui Tiresias, singur lui, pe urmă,
Un negru țap, pe cel mai bun din turmă.
Și foarte mult, cu multă rugăciune,
Rugai poporul morților; și oi
Tăiam dasupra gropii, spre-a le pune
Pe focul sfînt, și sîngele-n șiroi
Curgea, și-așa-ncepură să s-adune
Potop de morți de subt Ereb spre noi:
Flăcăi voinici, și mult pățiți cărunții;
Fecioare triste, moarte-n ziua nunții,
Și tinere neveste-ndurerate,
Bărbați uciși în groaznicul război,
Cu răni adînci de lănci însîngerate,
Din multe părți se-ngrămădeau spre noi,
Venind mereu mulțimi nenumărate,
Și-un vuiet pînă-n cer a fost apoi
De-atîtea voci ce-adîncul iad le scoase,
Și-o spaimă albă-mi tremura prin oase.
Deci soților le tot puneam aminte
Să ardă-ntr-una oile ce-avui
Tăiate-n mal, grămezi, de mai nainte,
Și mult pe Aides și soția lui
S-o roage-acum cu multe vorbe sfinte.
Iar eu, trăgîndu-mi spada mea, șezui,
Și nu lăsam pe morți s-atingă locul,
Că-ntîi de toate-aveam să-ntreb prorocul.
Întîi de toți veni deci întristatul
Cel mort al nostru, Elpenor, fărtat
Neplîns de noi și nengropat sub latul
Pămînt, cu drumuri largi, căci i-am lăsat,
Grăbiți de-alt zor mai mare, prin palatul
Cel larg al Circei, trupul nengropat.
Deci lacrimi mi-au venit în ochi, și gîndul
Îmi dete-n minți, astfel să-ntreb, văzîndu-l:
«Aci-n adîncul nopților pierdute,
Mai repede, pe jos, cum ai trecut,
Decît noi soții-n nava-ne cea iute?»
«Oh, fiu a lui Laerte! M-a pierdut
— Răspunse el cu vorbele gemute—
Un zeu dușman și multul vin băut!
Căci eu fiind culcat pe cas-afară,
Nu-mi dete-n gînd să merg să dau pe scară.
Ci detei drept spre sunetul de gură,
Și-așa, căzînd cu capu-n jos de sus,
Îmi rupsei gîtul cu o rea frîntură
Și-n negrul Hades sufletu-mi s-a dus!
Acum însă-n genunchi căzînd, te jură
Și rugă-ți face soțul tău răpus,
Pe toți cei dragi ai tăi de care-ți pasă:
Pe dulcea Penelope-a ta de-acasă,
Pe tatăl tău ce te crescuse-odată
Pe cînd erai copil, pe scumpul fiu
Rămas de mic copil fără de tată,
Pe ei te rog acum! Căci bine știu
Că ai să ieși din lumea-ntunecată
A morților, tu, cel ce-ntrat-ai viu!
Opri-vei nava-n marginea Eeii,
Acolo unde-s mort, deci facă zeii
Să nu mă lași neplîns cum se cuvine
Și nengropat, ca nu cumva să ia
Mînie-asupră-ti zeii pentru mine!
Deci arde-mi trupu-n armătura mea
Și nalt mormînt pe malul mării pline
De valuri fă-mi, ca toți cei ce-or vedea
Mormîntul meu, făcînd pe-acolo cale,
S-aud-al meu sfîrșit cel plin de jale.
Și vîsla ce-o purtam, cînd fui în viață,
Cu soții dragi, pe groapă să mi-o pui.»
Răspunsei eu la trista lui povață:
«Sărmane soț, așa va fi cum spui!»
Așa ne tînguiam, stînd față-n față,
El plin de-amarul meu, eu plin de-al lui,
Eu stînd dincoa, cu spada peste sînge.
Dincolo el și nencetînd de-a plînge.
Cînd, iat-o, trista umbr-a Anticleii,
Sărmana mama mea, pe care, vai,
Pe cînd plecam la Ilion aheii,
În casa ei, și vie mi-o lăsai!
Văzînd-o deci, am prins să plîng, că zeii
I-au tors așa; dar oricît mă-ntristai,
Să bea din sînge tot nu-i detei locul,
Că-ntîi de toți avea să bea prorocul.
Cu sceptru-n mîni sosi și el în urmă,
Și stînd, știu de-ndată cine sînt.
«Sărmanule-Odiseu, ce-amar te scurmă,
De lași lumina soarelui cel sfînt
Și vii să vezi a morții tristă turmă
Și noaptea cea de veci ce e-n mormînt?
Fă-mi loc să beau din sînge, și-ascuțita
Aramă s-o retragi, să-ți spui Ursita.»
Așa mi-a zis, și sabia retrasă
Mi-am pus-o-n teacă, și făcui deci loc.
Bău din sînge-atunci, și-apoi rămasă
In față-mi umbra marelui proroc:
«Tu-ți ceri — mi-a zis — întoarcerea-ți acasă,
Vestite-Ulis, și-al drumului noroc.
Ci grea-ți gătește-o soart-un zeu cărării,
Căci nu cred eu c-ar vrea stăpînul mării
Să scapi de-amarul cît îl vrea să-ți vie,
Din furia că-i orbiși pe dragu-i fiu.
Dar și așa, cu toat-a lui mînie
Și-al mării groaznic drum, deși tîrziu,
Voi totuși ați sosi, de-ar vrea să fie
Cuminți și soții tăi și tu. Căci știu
Că dînd, scăpat de marea cea grozavă,
Spre-ostrovul zis Trinacri-a ta navă,
Pe unde pasc cirezile iubite
A Soarelui din cer, că-s bunul său,
Deci dacă vei lăsa aceste vite
In pacea lor, văzînd de drumul tău,
Deși cu multe trude nesfîrșite,
Voi totuși veți sosi. Dar dac-un rău
Veți face-acestor boi, atunci grozavă
Prezic pierire pentru soți și navă!
Dar chiar scăpînd, tu foarte cu zăbavă,
Tîrziu te vei rentoarce, și-o să păți
Cumplit amar, și pe-o străină navă,
Pierzînd dintîi pe toți ai tăi fărtați.
Și-o stare-n casă vei găsi grozavă:
Mișei ce-ți prad-averile-ngîmfați,
Și-și bat de tine joc, căci peste-aceea,
Ei daruri dîndu-i, îți pețesc femeia.
Tu, negreșit, vei bate pețitorii.
Iar cînd vei fi ucis pe-acești mișei,
(Căci mult te-or ajuta nemuritorii
Pe față și pe-ascuns), atunci să iei
O vîslă-n mîni, cum au toți vîslitorii,
Și mergi cu ea pînă vei da de-acei
Ce nici din auzit nu știu de mare,
Și nici în pîne nu știu pune sare,
Nici n-au văzut in viața lor vîntrele,
Nici navele, ce sînt ai mării cai,
Nici vîslele, ce-s aripi pentru ele.
Deci spuneți-voi și semnul, ca să-l ai
Aminte-atunci, și-ascultă vorbei mele!
Cînd deci vei fi-ntîlnit de-un om pe plai
Și va-ntreba de-i vînturișcă lemnul
Ce-l porți în mîni — acesta fi-ți-va semnul
De-acolo deci nu merge mai nainte,
Ci-nfige vîsla ta-n pămînt, și-ți cer
Să dai jertfiri Stăpînului Părinte
Un țap și-un taur și-un puternic vier.
Te-ntoarce-acas-apoi și jertfe sfinte
Di zeilor cei mari din largul cer,
O sută, deci, de boi, ca dreaptă plată,
Nu unui singur, sau la toți deodată,
Ci fiecărui dintre ei, cu rîndul.
Iar moartea-ți va veni din mare-astfel
De dulce-apoi, că-nvins vei fi de blîndul
Sfîrșit al vieții stinse-ncetinel,
Pe-al tău popor ferice-n jur avîndu-l,
Vestite rege, și iubit de el.
Iar cîte-am spus, vor fi, că-ți fură scrise.»
Iar eu i-am zis așa: «Acum, firește,
Pe-acestea cei din ceruri mi le-au tors!
Dar iată, văd, tăcută cum privește
Sărmana mamă sîngele cel stors,
Și nu e numai că ea nu-mi vorbește,
Dar nici spre-a mă privi ea nu s-a-ntors.
Deci ce să fac ca să-și cunoască fiul,
Spre-a sta cea moartă de-a vorbi cu viul?»
Răspunse el: «Deci limpede-ți voi spune
Și-acest cuvînt, și-n minte fie-ți scris.
Pe-oricare-l vei lăsa, o rege bune,
Să bea din sînge, va vorbi deschis;
Ci-n iad se va rentoarce cui vei pune
Vro piedecă de-a bea.» Așa mi-a zis,
Spunînd ce zeii-au tors spre-a-mi fi norocul,
Și-n iad adînc pieri apoi prorocul.
Deci eu steteam pe loc, ținînd arama
Deoparte-acum, și stetei pînă cînd
Veni să bea din negrul sînge mama;
Atunci mă cunoscu și-a zis plîngînd:
«Copile drag al meu, acum iau sama
Că ești aici! Dar cum veniși și cînd,
Și pe-unde-n noapte ți-ai găsit tu vadul,
Căci greu e celor vii să vadă iadul,
Căci stau la mijloc ape curgătoare
Și rîuri mari, și nu e de pătruns
Oceanul larg cu umblet de picioare,
Ci numa-n nave iuți. Dar dă-mi răspuns
Și spune-mi drept: din Troia vii tu oare
Cu soții tăi și nu ești înc-ajuns
În Itaca-n ostrovul numai stîncă?
Și nici nu ți-ai văzut nevasta încă?»
Răspunsei eu: «Vai, mamă dragă,-n locul
Acest Cumplit sînt de nevoie-adus,
Să-ntreb pe-acel Tiresias, prorocul!
N-am pus picioru-n țara mea și nu-s
Măcar pe-aproape ei, ci tot în focul
Amarei rătăciri, de cînd sînt dus
Cu regele-Agamemnon și eroii
Plecați să ne luptăm sub zidul Troii,
Dar haide-acum și-mi spune ce cumplită
Pierire-a stins a dulcei tale vieți
Lumină, mamă? Poate-o rea ursită
Și-o lungă boal-a tristei bătrîneți,
Ori Artemis, fecioara cea slăvită,
Ce-aruncă-n lume mîndrele-i săgeți,
Șezînd în casa ta te-ucise, biata?
Și-mi spune-adevărat, ce face tata
Și fiul meu? Și multa bogăție
A casei mele-o au și-acum tot ei?
Ori alții-au încăput, străini, s-o ție,
Căci zic că eu sînt mort? Și spune-mi ce
Și ce-are-n gînd pețita mea soție?
A dus-o poate vrunul dintre-ahei
În casa lui? Ori stă păstrînd, în casă
Cu fiul meu, averea mea rămasă?»
Răspunse mama-n multa ei durere:
«Ba stă și-acum, ea stă-n palatul tău
Soția ta și rabd-așa-n tăcere
Și-i zi și noapte-n plîns, și-i merge rău!
Și-a ta-i și-acum rămasa ta avere
Și-o ține Telemac, acum flăcău,
În pace stăpînind-o cum îi place
Și jertfe sfinte dă și-ospețe face,
Precum oricui să dea i se cuvine
Gînd are-a fi și rege oarecînd
Și tot poporu-n multă cinste-l ține.
Iar tată-său la țară singur stînd,
Acum el prin oraș de loc nu vine
Și-n foarte rele haine-l vezi umblînd,
Și n-are-un așternut subt el mai moale,
Nici cergi, nici velinți, nici pe dînsul țoale.
Deci iarna-n casa cea de fum umplută
El doarme jos, cu slugii, lîngă foc;
Cînd vine-apoi și toamna cea plăcută,
Găsește-n vie-oriunde cîte-un loc
Să zacă-ntins pe frunza cea căzută.
Și plînge-oftînd, sărman făr’de noroc,
Dorind cu dor întoarcerea-ți acasă,
Și triste bătrînețe-acu-l apasă.
Și-așa pierii și eu, urmînd ursita,
Căci nu m-a doborît cu arcul său,
În casa mea țintind, neprihănita
Fecioară Artemis, nici alt vrun rău
Din cîte boale vin cu urgisita
Durere-amară, nu! Ci dorul tău
Și grija ta, tu suflete-al blîndeții,
Mă-mpinseră să-mi pui sfîrșit vieții!»
A zis, iar eu, al inimii durute,
Să strîng la piept pe biata mama vrui.
De trei ori deci cu brațe desfăcute
Voiam pe după gît să i le pui,
De trei ori îns-asemeni umbrei mute
Sau ca și-un vis din brațe-mi o pierdui!
Și-am zis, avînd durerea mea sporită:
«De ce nu vreai, vai, mama mea iubită,
Să lași să te cuprind, și-o mîngîiere
S-aflăm măcar așa, dacă ni-e scris
S-avem atît de tristă revedere!
Și-n brațe strînși așa, măcar ca-n vis,
Prin plîns ne-am stinge-a inimii durere!
Ori, poate, doamna morții mi-a trimis
În locul mamei mele-adevărate
Vro umbră de-a-nșelării cei ce minte,
Ca și mai mult să-mi plîngă ochii, bieții,
Și și mai mult să sufăr jalea mea?»
Așa i-am zis cuvinte-ale tristeții.
«Vai, fiul meu cel drag — răspunse ea —
Și cel mai neferice om al vieții!
Dar nicidecum nu crede c-ar putea
Persèfona să fie-o-nșelătoare,
Ci asta-i soarta orișicui cînd moare!
Căci n-are oase-acum, nici carne n-are
Al nostru trup, căci pe-astea le-a răpus
Pe rug puterea focului cel mare,
Cînd dulcea viaț-a oaselor s-a dus,
Iar sufletul ca visul stins dispare.
Deci vezi să ieși mai iute-n lume sus
Și bine [-n] minte toate ți le pune
Și și nevestei tale-apoi le spune.»
Așa schimbam deci vorbe-ndurerate;
Cînd, iată, s-au pornit femei spre noi,
De doamna morții din adînc mînate,
Neveste, zic, și fete de eroi,
Veneau mereu, veneau nenumărate
Să bea din sîngele cel curs șiroi.
Dar eu, dorind să știu pe cît mai multe,
Gîndeam în gînd ce-aș face să m-asculte
Și rînd pe rînd să-mi spuie cine este.
Gîndind, mă hotărîi să nu le las
Să bea deodată toate-ori făr’de veste.
Și stînd atunci cu fierul spăzii tras
Din teac,-opream poporul de neveste.
Deci numai cîte uneia dînd pas,
Băură multe, neamul lor spunîndu-l,
Tar eu pe toate le-ntrebam de-a rîndul.
Văzui de-ntîi pe cea din vrednic tată
Născută, cum aud, din Salmoneu,
Tiro, soție după lege dată
Băiatului lui Eol, lui Creteu.
Dar ea iubea de mult, încă de fată,
Pe cel mai mîndru rîu, pe Enipeu,
Din cîte-n iume-aduc spre mare valuri,
Deci foarte-adese sta la el pe maluri.
Dar iată că-ntr-o zi, luînd făptura
Acestui rîu, Poseidon a venit,
Culcîndu-se cu fata-n prund la gura
Acestui rîu, și-un mare val pornit
Din mare-atunci, cu față ca purpura,
Frumos încovăindu-se a-ngrădit
În jurul lor un foarte nalt părete,
Ferind pe zeu și trupul mîndrei fete.
Deci brîul de fecioară i-l descinse
Și-un dulce somn pe dulcii ochi i-a pus.
Iar cînd apoi dorința lui și-o stinse,
Îi strînse mîna-n mîni și-atari i-a spus:
«Fii veselă de cel ce te cuprinse
La pieptul său, căci zeii cei de sus
N-au sterpe-ale lor vreri! Deci nu te teme,
Vestiți copii vei naște-n data vreme.
Tu crește-i mari, cu vază și cu nume,
Și du-te acas-acum. Dar nimănui
Să nu-i vorbești nimic, nimic pe lume!
Poseidon sînt, dar nu cumva s-o spui!»
Așa i-a zis și-apoi pieri subt spume,
În valvîrtejul alb al mării lui.
Ea, grea fiind, născu la vreme gemeni,
Eroi la fel și și la chip asemeni,
Puternici servi ai Tatălui cel mare
Din cer: Pelèa-n mîndrul Ialcòs
Cel plin de turme-a stat un rege tare;
Și-n Pilos stete,-n locul nisipos,
Neleu ca domn. C-un zeu pe-aceștia-i are,
Ci-Amldaon, voinicul cel frumos,
Și Feres și Es6n, ce-i mai avuse,
Pe-aceștia cu Creteu Tirò-i născuse.
Văzui apoi pe-Antlopa, ea care,
O fiic-a lui Asop, printre femei
Iubită fu și ea de Zevs cel mare,
Și-avu pe-Amflon și pe Zetu, cei
Ce-au fost zidit, făcînd cetate tare
Din Teba cea cu șapte porți; căci ei,
Deși erau voinici, dar nu putură
Să stea-ntr-un loc lipsit de-ntăritură.
Văzui pe-a lui Amfitrion soție,
Pe-Alcmena cea care-a născut un zeu,
Căci Zevs a vrut în brațe-i să o ție,
Și-avu pe cel cu inima de leu,
Pe Hercule nenvinsu-n bărbăție.
Văzui și pe Megara-n jurul meu,
Pe fiica lui Creòn, nevastă dată
Acestui fiu cu inimă bărbată.
Venind văzui apoi pe Epicasta,
Pe mama lui Edip, cui i s-a scris
Că-n neștiință-i se făcu nevasta
Acestui fiu al său, care-a ucis
Pe tatăl său dinții. Dar fapta asta
Zvonindu-se-n curînd, i-au și trimis
Cumplite chinuri zeii mari îndată,
Pe cînd domnea-n cetatea blăstămată
A Tebei, peste cadmieni, prin vrere
Cu rea credinț-a zeilor de sus;
Iar ea apoi, nebună de durere,
Un laț de grinda caselor și-a pus
Și-așa-n locașul făr’de mîngăiere
A regelui din negru iad s-a dus,
Lăsîndu-i lui cumplit amar pe lume,
Cît las-oricînd blăstămul unei mume.
Văzui pe Clore, cea ce-n timpul vieții
Frumoasă fost-a foarte, și-o iubea
Neleu, ce-o vru din cauza frumuseții
Și mii de daruri i-a adus. Și-avea
Pe-Amfion tată, unul din băieții
Lui Iàsion, acel ce stăpînea
În Orhomenul mineian, dar plină
De haruri, Clore-n Pilos fu regină,
Și preavestiți copii deci îi născuse,
Pe Nestor, Cromiu și pe dragul lui
Periclemen, și pe Però ce fuse
Minune-a frumuseții, și destui
Viteji pețit-o-au, dar nici nu vruse
S-o dea Neleu decît acelui cui
Din Filaca i-ar fi adus la urmă
A marelui Ificlu-ascunsă turmă.
Greu drum! Și-un singur om vru să-ndrăznească:
Melamp prorocul. Însă lanțuri tari
Și sfînta vrere cea dumnezeiască
Opritu-l-au, și foarte buni văcari.
Dar cînd fu scris și-un an să se-mplinească.
Atunci, după ce-i spuse toate cari
I-au fost de zei ursite mai pe urmă,
I-a dat Ificlu-n pace marea turmă.
Văzui apoi pe Leda, care dete
Bărbatului său Tindareu pe doi
Copii vestiți, pe Castor cel ce stete
Vestit îmblînzitor de cai; și-apoi
Pe cel viteaz cu pumnul între cete,
Polidice. Și pe-ambii-acești eroi
Îi ține-n veci și-i va ținea pămîntul
Tot vii, căci lor le dete Zevs Preasfîntul
Zeiasca cinste și așa să fie
Că-i viu și mort pe rînd oricare fiu,
Deci azi e Castor mort, ci-n viață vie
Polidice, iar mîne-i Castor viu
Și-acesta mort, și-așa tot mor și-nvie,
Iar zeii-n cer, ca zei pe-aceștia-i știu!
Veni și-Ifimedia ca să beie,
Nevasta lui Aleu, acea femeie
Ce și ea se mîndrea c-avu pe sfîntul
Poseidon soț, născîndu-i gemeni, cari
Avură scurtă viața lor și-avîntul:
Pe Otu-asemani zeilor cei mari,
Și marele-Efialt, pe cari pămîntul
Ce crește oameni, mai frumoși și tari
(Afară de-Orion) decît pe nalții
Aceștia doi, el nu crescuse pe-alții.
Căci ei de nouă ani cînd se făcură,
Aveau de nouă coți un brîu de-ncins
Și nouă brațe-avea a lor statură.
Ei deci spre zeii cei din ceru-ntins
Atunci cu-amenințările-ncepură,
Că au să-i bată-n chiar a lor cuprins,
Mutînd de pe pămînt pe-Olimp războiul
Cel plin de vai și vuiet de tot soiul.
Ei Osa peste-Olimp voiau s-o puie,
Și Peliul peste ea, și-așa nălțînd
Un munte peste munți, la cer să suie.
Și poate-ar fi făcut ce-aveau de gînd
De nu s-ar fi grăbit ca să-i răpuie
Cu fulgerul său Zevs, încă pe cînd
N-aveau cu păr de barbă-ncinsă fața
Și-abia mijea pe buza lor mustața.
Pe Fedra, Procris și frumoasa fată
Adrian-a lui Minos o văzui,
Pe care-o aducea Tezeu odată
Din larga Creta-n sfînt-Atene-a lui,
Dar nu-i fu-ngăduit să-l facă tată:
Căci Bac mărturisi, iar vorba lui
Făcut-a pe-Artemis să dea pierzării
Pe fată-n Dia, cea din largul mării.
Pe Climene, pe Mera, pe cumplita
Erifila, ce-arginți străini primi
Spre-a-și vinde propriul soț, nenorocita!
Dar n-aș putea pe toate-a le numi,
Căci s-ar sfîrși-n curînd și nesfîrșita
De noapte, rege, și eu n-aș sfîrși.
Să dorm am timp destul și-aici și-n navă,
Iar voi și zeii-or da să n-am zăbavă.”
A zis, și muți cu toții-n jur tăcură
Cuprinși de-uimire, prin palatul plin
De-o vrajă care-adormitor te fură.
Arete-atunci, cea albă ca un crin:
„Ei, cum vă pare-aleasa lui statură
Și-adîncul duh ce-arat-acest străin?
Și-apoi e oaspe-al meu! Și-i cinste mare!
Dar parte-aveți la ea și voi oricare!
Să nu ne prea grăbim deci a-l trimite!
Și nici la dat de daruri nu fiți grei,
Că-i om al vieții foarte mult lipsite!
Și-averi, din vrerea vecinicilor zei,
Prin case-aveți destule-ngrămădite!”
Așa le-a zis. Și-așa-ncepu-ntre ei
Atunci Ehioneu,
Mai vechi decît oricare-alt vechi al țării:
„Cuminte-a spus regina vorbe-n lege
Și bunu-i sfat din suflet ni l-a smult!
Dar toate-aceste-atîrn-acum de rege
Și-aș vrea și-al său cuvînt să i-l ascult.”
A zis deci Alcinou: „Dar se-nțelege!
Precum sînt viu și rege-acestui mult
Popor feac, așa va fi, vezi bine!
Dar de-altă parte, te rugăm, străine,
Că orișicît de-ntors acum îți pasă
Și ceri să pleci, să mai aștepți măcar
O zi, și-așa deci pînă mîne lasă,
Să pot s-adun ce vrem să-ți dăm ca dar.
Iar pentru-ntorsul tău de-aici acasă
Purta-vom grijă toți feacii, dar
Eu cel dintîi, căci eu sînt rege-n țară!”
Răspunse Odiseu și zise dară:
„Mărite Alcinou, nu numai mîne,
Ci dacă-mi ceri și-un an aș rămînea,
De-aș ști c-atît pe cît mai mult rămîne
Un om la voi, mai multe daruri ia.
Mi-ar fi și mai plăcut așa, stăpîne,
S-ajung cu-averi mai mari în țara mea!
Că-ți dau și cinste toți, și-ți faci și nume
Cînd văd că te rentorci bogat din lume!”
A zis, iar regele-a răspuns cuvîntul:
„Să nu crezi că te-am crede-a fi de-acei
De cari hrănește-atît de mulți pămîntul
Și-i afli rătăcind pe-oriunde vrei,
Cari foarte lesne-ți fură crezămîntul
Minciunii lor, încît ești ars de ei,
De unde nici n-aștepți că pot să mință!
Dar tu și-n vorbe-ai dulce iscusință,
Și-n gînduri ai cîntaru-nțelepciunii,
Și ca și-un cîntăreț ne-ai povestit
De-al tău necaz și multu-amărăciunii
Și tot ce bieții-ahei au pătimit!
Dar spune-acum, dac-ai văzut pe vrunii
Din soții tăi, prin Iadu-acel cumplit,
De-acei ce-n cîmpul Troiei se luptară
Și-i dete morții-ursita lor amară!
Căci nesfîrșit-această noapte este,
Și nici nu-i timpul de culcat. Aș sta
Și nici n-aș prinde de-acest lucru veste,
Chiar pînă-n sfînta zi și-aș asculta,
De-ai vrea să spui din trista ta poveste,
Căci mare lucru e povestea ta!”
A zis. Iar Odiseu: „Stăpîne mare
Și neam ce-n lume-asemeni pe-altul n-are,
Își are vremea sa și povestirea,
Și somnul vremea șa. Dar dacă ceri,
Eu nu mă-mpotrivesc să-ți spui pierirea
Cea mult mai rea și plină de dureri
A soților, tîrziu pieriți și-airea
Prin gîndul rău al silnicei muieri.
Căci nu-n războiul plin de plîns al Troii,
Ci-n casa lor, trădați, s-au stins eroii…
Deci, gloata de femei apoi se duse,
Că doamna morții le-mprăștie grăbit.
Veni mîhnitul suflet care fuse
Atridele-Agamemnon cel vestit,
Și toate-acelea suflete răpuse
Cu el deodată, cîte-au fost pierit
În casa lui, prin jalnicele sfaturi,
Veneau cu el, urmîndu-l pe de laturi.
Deci el sosind, bău din negrul sînge,
Și stînd, mă cunoscu. Și-atunci acel
Puternic rege a-nceput a plînge
Și mînile-ntindea spre mine-astfel,
Crezînd, sărmanul, că mă poate strînge.
Dar nu putu, căci nu erau cu el
Puterile și focul tinereții,
Din sprintenul său trup, ca-n timpul vieții.
Iar eu plîngeam cu lacrimi năvălite,
Nici vorbe-avînd în inimă și nici
Putere-n glas. Tîrziu apoi: «Slăvite
Păstor de țări și floare-ntre voinici!
Ce rea ursit-a morții cei cumplite
Ce-așterne oamenii te-aduse-aici?
Poseidon poate-n mijlocul plutirii,
Furtuni stîrnind pe larg te-a dat pieririi?
Ori răi vrășmași te-uciseră-ntr-o țară,
Pe cînd răpeai cirezile de boi,
Iar ei sărind cu arme-și apărară
Nevestele și-orașul lor de voi?»
Răspunse el, oftînd oftare-amară:
«Vestite rege,-ntîiu-ntre eroi!
O, nu Poseidon mi-a gătit mormîntul,
Stîrnind cumplit pe largul mării vîntul,
Și nici nu m-au ucis în țări străine
Bărbați vrășmași! Ci-n casă m-a răpus
Nevasta mea, lipsita de rușine,
Și-Egist al ei! Căci oaspe m-au adus,
Și-n vremea-n care ne-nchinam de bine.
Cumplitul gînd în faptă și l-au pus.
Și cum pe-un bou la iesle l-ai ucide,
Așa și ei pe mine-atunci, pe-Atride.
Și deci murii de-o moarte-așa de cruntă,
Și-atît de jalnică pierire-avui!
În jur flăcăi, și-n vîrstă mai căruntă
Bărbați voinici și pe-alții, mi-i văzui
Junghiați, precum cînd face poate nuntă
Ori praznic și ospăț în casă lui
Și taie porci, voinici și mari, că-i are,
Un om bogat și cu putere mare.
Tu multe-n taberi ai văzut cumplite
Ucideri de bărbați, și știi și crezi
Ce-aduc prin lupte negrele ursite;
Dar însuți tu te-ai fi-ngrozit să vezi
Cum noi printre ulcioarele-azvîrlite
Și sparte-atunci zăceam pe jos grămezi
Și-a valma tot, și răsturnată masa
Și-un fum de sînge cald umpluse casa.
Casandra lîngă mine,-a morții pradă,
Gemea, și-n gîtul ei nevasta mea
Sucea cuțitul, stînd pe ea grămadă.
Și-atunci, murind, cercai doar aș putea
Să nalț o mînă ca s-o pui pe spadă.
Dar ea s-a dus, și nici nu se gîndea
Să-nchidă ochii mei, că plec din lume,
Și gura mea s-o curețe de spume.
Nu-i cîne, vai! și nu-i pe lume fiară
S-o poți asemăna unei femei
În care-a-ntrat cumplitul gînd să-i piară
Ucis bărbatul chiar de mîna ei!
Și-așa-mi făcu și ea-n cumplita seară!
Ziceam că voi sosi dorit de-ai mei,
Că-mi voi vedea și casa și pe-Oreste;
Ci-i dete-n gînd becisnicei neveste
Să fie-o pildă-n veci nerușinării,
Căci vecinică rușine ea zvîrli
Și-asupra ei, și-asupra orișicării
Femei, de-acum în veci, chiar dac-ar fi
Cuminte vruna-n toate-ale purtării!»
Cuprins de-amărăciune-așa vorbi.
Iar eu i-am spus mîhnitele cuvinte:
«Ah, cît de-adevărat e, Doamne sfinte,
Că Zevs bătut-a și-urgisit-au zeii
Tot neamul lui Atreu dintru-nceput,
Din cauza minții josnice-a femeii!
O, cîți pentru Elena n-au avut
Pierire-amară-n Ilion aheii!
Acum și-a ta nevastă ți-a făcut,
Pe cînd lipseai, un laț, și nebunește
Te-a prins așa de trist să pieri cînește.»
Deci iarăși zise el: «Și tu de-aceea
Să nu te-ncrezi femeii-ori prea s-o crezi,
Vro taină dacă ai, să nu-i dai cheia,
Ci spune-o parte și-alta s-o păstrezi,
Și nu lăsa nicicînd din ochi femeia!
Dar tu, al țău sfîrșit tu n-o să-l vezi,
Ca mine-al meu sfîrșit cel plin de jale,
Venind din mînile nevestei tale,
Căci ei de cinste și de zei îi pasă
Și bune lucruri învîrtește-n gînd,
Și-așa e cum a fost și-acum rămasă.
Căci iată-ntr-adevăr o știu de cînd
Plecam la Troia și-o lăsam acasă
C-un mic copil, nevastă de curînd.
Acum va fi flăcău, voinic și mare,
Și-l iau cu ei bărbații-n adunare!
Ferice fiu, ferice lui! Căci tata
Întors la el, în brațe-l va avea.
Dar mie nu-mi lăsă nerușinata
De maică-sa nici timp să-l pot vedea,
Să-mi satur ochii și-ndelung purtata
Dorință-n suflet să mi-l văd, căci ea
Mi-a pus cuțitu-n piept mai înainte.
Deci una am să-ți spui, și-ți fie-aminte:
Să faci s-ajungi pe-ascuns și nu pe față
În Itaca și-n casa ta, de vrei
Să nu plătești cu dulcea ta viață!
Căci nu-i de pus încredere-n femei…
Dar haide-acum și spune-mi și mă-nvață
De cel nemaivăzut de ochii mei,
De fiul meu cel drag, pe unde este?
Căci nu cred eu să-mi fi murit Oreste!
Îl știi prin Orhomen? Ori se socoate
Mai mult vegheat prin Pilos, bietu-mi fiu?
Îl ține Menelau prin Sparta, poate?»
Așa deci mă-ntreba de-i mort ori viu.
«De ce mă-ntrebi, Atride,-acestea toate
— Răspunsei eu — căci n-am cum să le știu.
De-i viu ori mort, nimic eu nu pot spune
Și-i rău să spui cuvinte-n vînt nebune.»
Astfel plîngînd noi doi cu plîns fierbinte
Și lucii lacrimi, ne vorbeam astfel;
Cînd iat-acum Ahile-mi sta-nainte,
Avîndu-și pe Patroclu lîngă el,
Pe bunul Antiloc, cel mult cuminte,
Și-Aiant Telamonid, bărbatu-acel
Ce-n chip și-n trup, în toate-acele zile,
Era-ntre greci al doilea dup-Ahile.
Deci bînd, mă cunoscu și-atari îmi zise
Cel sprinten de picior, Ahil, plîngînd:
«Din neam zeiesc, Laertiade-Ulise,
Ți-a dat să-ncerci nenorocitul gînd
Și truda cea mai grea din cîte-s scrise!
Dar ce-ndrăzneli te mînă-n Iad, cătînd
Pe morții cei lipsiți de viața minții,
Ce-s goale-acum păreri ale ființii?»
«O fiu a lui Peleu, tu cel mai mare
Viteaz între danai, Ahile-al meu!
Venii pentru Tiresias, de ia care
Cerui un sfat, cum pot s-ajung și eu
Acasă-n țară-mi, biet pribeag pe mare,
Căci n-am ajuns în țară-mi, ci mereu
Mă face-un zeu să-i rabd pe mări bătaia
Și nici măcar pe-aproape nu-s de-Ahaia.
Dar tu, și-ntîi, și-apoi ai fost bărbatul
Cel mai ferice-al lumii dintre greci!
Cît timp trăiai, ai fost tu nepătatul,
Cinstit de noi, ca zeii cei de veci,
Și-acum în Hades, mort, ești împăratul
Atîtor lumi de morți! Nu plînge deci
De moarte,-Ahil!» Așa i-am zis, dar foarte
Mîhnit mi-a zis: «Vai, nu-mi vorbi de moarte
Și nu căta să-mi dai vro mîngîiere
Cu vorbe,-o, rege-Ulis! Căci iată, viu,
Mai bine-aș vrea la om fără de-avere
Argat cu plată-n curtea lui să fiu,
Decît aci-mpărat fără putere
Pe morții-acei ce-s umbră și pustiu.
Dar haide-acum, de scumpul fiu tu-mi spune,
Și-mi spune despre tata, viu e oare,
Și e-ntre Mirmidoni și-acum stăpîn?
Ori au prin Phtia vorbe-ocărîtoare
Și-și bat de dînsul joc, căci e bătrîn?
Vai, dac-aș fi rămas sub sfîntul soare,
Cum nu mi-a fost ursita să rămîn,
Să-i fiu de-un ajutor! Sau dac-odată,
Acum, și-așa-n făptura mea bărbată,
Cum fui cînd ucideam înspăimîntatul
Popor al Troii și-ajutam pe-ahei,
Să merg, măcar pe-o zi, pe la palatul
Sărmanului meu tată, vai de ei!
Ce groaz-aș mai băga cu nenfrînatul
Și tarele meu braț în toți acei
Ce-acum ar vrea — că-i văd slăbia —
Gonindu-l de pe tron, să ia domnia!»
Răspunsei eu atunci: «De nepătatul
Peleu, acum nimic n-aș ști să spui.
Dar pot de fiul tău să-ți spui curatul
Și sfîntul adevăr, cum îl văzui,
Căci eu fui cel ce ți-am adus băiatul
Pe-o navă-n Troia din pămîntul lui.
Deci dară noi, acolo-n cîmpul Troii,
Oricînd spuneau păreri în sfat eroii,
El cel dintîi din toți era-n cuvinte,
Și nu greșea, chiar și-ntr-un sfat mai greu,
Și nimeni nu-i putea lua-nainte,
Ci numai Nestor cel slăvit și eu.
Iar cînd în jurul Troii celei sfinte
Ieșeam să ne luptăm, era mereu
În rîndu-ntîi, și nu-nglotit cu turma
Acelor ce tîrzii umblînd, bat urma.
Ci tot căta pe cine-ar mai răpune,
Și mulți bărbați ucise-al tău copil
Acolo-n toiul luptelor nebune!
Dar n-aș putea să spui, viteze-Ahil,
Pe toți ucișii lui, dar îți voi spune
Pe fiul lui Telef, Euripi!,
Cînd mulți în jur grămezi cădeau ceteii,
Din trista cauz-a darului femeii.
Iar cînd dintre fruntașii-ahei o seamă
Steteam în calul de Epeu făcut,
Și mie toate mi se dară-n seamă,
Să-nchid și să deschid mințitul scut,
Văzui pe toți cu tăinuită teamă
Ștergîndu-și ochii umezi, și-am văzut
Că frica le juca prin mădulare
Și-n tremur îl simții pe fiecare,
Dar niciodată nu-l văzui pe dînsul,
Nici fața-ngălbenindu-i, nici pe ea
Să-și șteargă el pe-ascuns vreodată plînsul!
Ci foarte mă ruga și-mi tot cerea
Să-l las din cal și să ieșim dintr-însul;
Deci, cînd pe lance mîna și-o punea
Și cînd pe sabie-n nesfîrșite rînduri,
Și-n suflet învîrtea cumplite gînduri!
Iar după ce-am prădat și-acea grămadă
De-averi ce-avu-n cetatea sa Priam,
Atunci, avînd și partea sa de pradă
Și-un mare dar ce-ai noștri-ahei îi dam,
Sui-n corăbii, neatins de spadă
Și-n toate sănătos, și ne miram
De-al său noroc
Așa i-am spus deci cîte-au fost cerute
De vrerea lui, și-apoi încetinel
Se duse umbra lui Ahil cel iute
Cu pașii mari pe cîmpul de-asfodel,
Voios de fiu și veștile plăcute,
Că-i tot atît de bun pe cum fu el.
Iar morții-apoi mereu veneau pe cale,
Spuind tot insul păsurile sale.
Dar unul sîngur nu veni, că-și puse
Mînia-n minți, Aiant, că-ntre eroi
În mal la nave l-am învins, cînd puse
Slăvită Tetis armele-ntre noi,
Pe care-Ahil, copilul său, le-avuse;
Și-am vrut să știm a cărui dintre doi
Vor fi, iar fiii Troilor și fata
Lui Zevs priveau spre-a rupe judecata.
Vai, cum nu vru să fac-atunci Preasfîntul
Să nu-l înving în lupta ce-o purtai!
Căci, iată, pentru ele-acum pămîntul
Cuprinse-un rege-atît de mare, vai!
Pe-Aiant ce-avea și chipul și cuvîntul
Al doilea dup-Ahile-ntre danai!
Și-aduse-o ceart-atît de grea osîndă!
Și-am zis, ca să-l împac, cu vorbă blîndă
«Aiant Telamonide,-o, nepătate!
Mînia ta s-o uiți nici mort nu vrei
Din cauza unor arme blăstămate.
Spre-a grecilor pierire marii zei
Le-au pus atunci, căci ai pierit tu, frate,
Atare-un turn, cum fost-ai printre ei!
Căci tu ești plîns și-acum și-a pururi zile
De toți aheii-n veci, vai tu și-Ahile
Dar singur Zevs această vin-o poartă,
Căci mult urî pe greci, și nu pe-ascuns,
Și-ți dete-astfel și ție-această soartă!
Dar fie-ți, rege mare,-acum de-ajuns
Și fă-ți mînia-n piept să tacă moartă,
S-asculți cuvîntul meu și dă-mi răspuns!»
Răspuns el însă nici atunci nu-mi dete,
Ci-ntrînd adînc, se mistui-ntre cete.
Văzui apoi pe Minos nepătatul,
Născut din Zevs, cum judecă pe morți;
În mîni cu sceptru de-aur, în palatul
Cel larg și vecinic cu deschise porți.
Iar ei, șezînd ori stînd, spuneau păcatul
Și dreptul lor, supuși eternei sorți.
Văzui apoi pe-Orion, uriașul
Cumplit și-aici, cutreierînd locașul
Și-n urma sa mari fiare pe livada
Cea de-asfodel tîra nepotolit,
Pe cîte le-ucisese cu grămada
Prin munții păduroși, cînd a trăit;
Și groaznică de-aramă-n mîni, dovada
Puterii,-o ghioag-o vîntura cumplit.
Văzui zăcînd pe Titiu dup-aceea,
Pe cel născut din preaslăvita Geea,
De nouă pletre-avînd sub dînsul locul;
Și-a stînga lui și-a dreapta două găi
Ficatu-i sfîșiau, rupînd cu ciocul
Și-adînc îi scormoneau prin măruntăi,
Iar el de-a le goni n-avea mijlocul!
Căci el, prin Panopeul multor văi,
Nevasta-ți, Zevs, cu vorbe-a pîngărit-o
Pe-a ta Latona-n drumul ei spre Pito.
Văzui și pe Tantal, cu mare-arsură
De-aprinsă sete, că-ntr-un loc stetea,
Iar apa-i ajungea mai pînă-n gură,
Și-amar de sete-n apă suferea,
Dar nu putea să prind-o picătură,
Căci orișicînd s-ar fi plecat să bea
Din apă, ea pierea din ochi, secată,
Și prund uscat vedea sub el deodată!
Și rodnici pomi, cu crengile lor pline,
Deasupra lui și-a jalnicei fîntîni,
Cu mere dulci, cu rodii și smochine,
De cap i s-atingeau, și peri bătrîni,
Și-umbroși copaci ai verzilor măsline.
Dar oricînd se-ntindea să prindă-n mîni
Vrun fruct, le ridica deodată vîntul
In sus, spre norii cei ce-umbres pămîntul.
Sisif apoi, în munci chinuitoare,
Sub mînile-amîndouă c-un pietroi,
Și-așa deci sprijinindu-se-n picioare
Și-n mîni, el îl urca pe-un deal, și-apoi
Aproape-n vîrf, dincolo să-l scoboare,
O mînă tare-l împingea-napoi
Și-așa vedea din cuilme-acum, sărmanul,
Căzînd pe cîmp cu vuiet bolovanul,
Iar el era silit din nou să ducă
De jos pe culme-acel pietroi, și-astfel
Pe el sudoarea-n veci nu se usucă
Și-un nor de praf stă-n veci pe lîngă el!
Văzui și pe Heracle-apoi (nălucă
A zeului, nu însuși zeu-acel
Ce-n dulce-ospăț petrece-n lumi senine
Și-n brațe-acum, ca soț, pe Hebe-o ține,
Pe mîndra zînă, cea cu pulpi frumoase).
Și-n juru-i țipete de morți, părînd
Srtigări de paseri, cînd cu spaima-n oase,
În mii de părți se-mprăștie zburînd;
Iar el, asemeni nopții-ntunecoase,
Cu arcu-ntins și fier pe coard-avînd,
Purta-mprejur priviri îngrozitoare,
Cătînd parcă mereu ce duh s-omoare.
Pe pieptu-i larg avea o foarte lată
Curea de aur, și-atîrnînd de ea
Grozava-i sabie cea nenspăimîntată,
Și urși și porci sălbateci pe curea,
Și lei cu ochi de foc, și-o minunată
Lucrare-a unui meșter se vedea:
Ucideri de bărbați și arme rupte
Și sîngiuri, pe curea, și oști și lupte,
Cum n-ar putea scobi așa ca ele
Mai mari lucrări alt meșter priceput
Decît acel al groaznicei curele.
Văzîndu-mă deci stînd, m-a cunoscut
Și-așa-ncepu, cu multe lacrimi grele:
«Vai, rău fu ceasu-n care te-ai născut,
Viteazule-Odiseu, dacă te poartă
Și-aici pe tine-amarnica ta soartă!
Cum rea a fost și-a mea, cum știi tu bine.
Căci fiu îi fui și eu lui Zevs de sus,
Și-amarul meu amar fără de fine!
Că-i mare-amarul să te vezi supus
De-un om mai rău în toate decît tine
La cît de grele munci de el fui pus,
Și-odată el, viteazule Ulise,
Și-n lumea ast-a morții mă trimise
Să-i scot pe Cerber, căci mai mare muncă
El nu credea c-ar fi, din cîte au
Seninii zei, cînd trude pe-om aruncă.
Pe Cerber deci l-am scos, ca să i-l dau
In mîni, așa precum mi-a dat poruncă,
Iar Hermes și cu-Atene m-ajutau.»
A zis, pierind adînc în lumea morții,
Iar eu rămasei, stînd în fața porții
Că doar aș mai vedea dintre eroii
Trecutei vremi, căci vream să văd eroi;
Dar prea se-ngrămădeau într-una roii
De mii de mii de morți, venind spre noi,
Cu vuiet mult, ca ropotele ploii,
Și-o albă groază m-a cuprins apoi,
Să nu-mi trimită cruda Persefone
Cumplitul cap al groaznicei Gorgone.
Deci repede lăsînd ăst loc de jale,
Am mers la navă-n mal, iar aîor mei
Le-am dat porunci să ne gătim de cale,
Și-odgoanele le-au tras, intrînd și ei
În nava cărei curs îi da la vale
Pe rîul Ocean, în drumul ei,
Dintîi puterea apei și-a vîslării,
Și-un vînt apoi, frumos, din largul mării.


←Cartea XI Odiseea de Homer
Cartea XII Cartea XIII→


Iar nava-ne luînd apoi cărare,
Ieși din Ocean, din rîul sfînt,
Și-ajunse iar pe-ntunecata mare,
Spre-ostrovul zis Eeia, unde sînt
Palatele-Aurorii și răsare
Și soarele, cînd suie pe pămînt.
Sosind aici, pe prund ne trasem vasul
Și-aici ne-a fost al cinei loc și masul.
Iar cînd veni și fiica dimineții,
Pe cîțiva inși la Circe i-am trimis
Să ia pe Elpenor, răpusul vieții,
Acel ce făr-a vrea s-a fost ucis.
Deci brazi și frasini au tăiat băieții,
Și-ndată pe-o movilă-n loc deschis
Făcîndu-i rug, l-am ars, și mult cu plînsul
Boceam cu toții-n jur pe lîngă dînsul.
În scrum apoi cînd focul sfînt schimbat-a
Pe mortul soț și lucrurile lui,
Mormînt îngrămădindu-i pe-ngropata
Cenușă-n mal, un mare stîlp bătui
Pe-acel mormînt și-n vîrful său lopata.
Pe-acestea deci întocmai le făcui.
Ci-n vremea asta Circe-afla că vasul
Sosind din Iad, făcea la mal popasul.
Deci însăși ea veni, frumos gătită,
Iar fetele-au adus, venind cu ea,
Fripturi și vin și pîne. Și grăbită
Întra-ntre noi și vesel ne vorbea:
«Voi cei ce-ați fost și-n negura cumplită,
Voi vii ați mers pe Hades a-l vedea,
De două ori v-a fost deci moartea dată,
Pe cea ce alții-o mor numai o dată!
Veniți și v-ospătați din ce vă place,
Din vin și carne pînă-n noapte-acum,
Și mîne-n zori plecați apoi în pace.
Iar eu o să v-arăt întregul drum,
Știut de-aici, din mal eu vi-l voi face
Și toate-am să v-arăt, și ce, și cum,
Ca nu dintr-o prostie oarecare
S-aveți de suferit pe-uscat ori mare.»
Așa deci ea ne-ntîmpina cu plinul,
Și-am stat în mal. Deci soarele-a fost sus,
Iar noi ne petreceam în chiot vinul,
Mîncînd fripturi și cîte ne-a adus,
Și-ntreaga zi așa ne-uitarăm chinul.
În urm-apoi, cînd soarele-a apus
Și noaptea curse-n jos din naltul zării,
Durmeau ai mei întinși pe malul mării.
Pe mine însă m-a luat de mînă
Deoparte zîna Circe, și-am șezut.
Deci toate mă-ntreba ca o stăpînă,
Să-i spui pe unde-am fost și ce-am văzut.
Vorbind apoi, mi-a zis grozava zînă:
«Pe-acestea, deci, cu bine le-ați trecut.
Ascult-acum și bunele-mi povețe,
Și-un zeu apoi mai multe-o să te-nvețe!
Dintîi pe la Sirene-o să te ducă
Ursitul drum, iar ele-n glas au dor
Și jale-așa că orișicine-apucă
S-asculte-o dată cîntul gurii lor,
Vrăjit s-oprește-n loc și se usucă!
Și vai de-acel vîslaș neștiutor,
Că-n veci nu-l mai revăd pe lumea asta
Copiii dragi de-acasă și nevasta,
Căci dulcile lor guri îl scot din minte
Și stau pe-un cîmp cu flori, dar pe grămezi
De putrezi oameni morți Și pe-oseminte
Zvîrlite peste piei. Tu însă vezi
Și treci cu nava repede nainte!
Iar pentru-ai tăi, tu bine să veghezi!
Deci taie părți din turta cea rotundă
Și ceară caldă prin urechi le-nfundă,
Ca nimeni să n-aud-a lor cîntare.
Tu poți s-auzi, de-ți place. Îns-atunci
De mîni și glezne să te lege tare
Cu funii soții-n dreptu-acelei lunci,
Cu fața spre catarg, și-așa pe mare
Trecînd s-asculți; iar dac-ai da porunci
Ori i-ai ruga să-ți deie drumul, rege,
Ei și mai strîns cu-alt nod să mi te lege.
Iar dacă vei scăpa de-aici cu pace,
Nu pot să-ți spui ce drum ai să urmezi,
Căci două sînt, să mergi pe care-ți place.
Dar de-amîndouă-ți spui, să cercetezi
În mintea ta de care-ai fi dibace.
Pe-un drum din două, stînci tu ai să vezi,
Cu groaznic vuiet nesfîrșit izbite
De-un mare val al mamei Amfitrite.
Acestor stînci le-au zis „rătăcitoare”
În limba lor cea sfîntă, marii zei.
Pe-aici nici paseri iuți nu pot să zboare,
Nici repezii porumbi din cer, acei
Ce-i duc lui Zevs mîncări nemuritoare,
Căci piere-a pururi unul dintre ei.
Deci pe-altu-n loc stăpînul Zevs îl pune.
Dar orice nave-ar trece s-ar răpune!
Și-acel vîrtej ce apa mării-o-mparte
De-a pururi poartă-n vînturi iuți de foc
Și morți și bîrne de corăbii sparte.
Un singur vas răzbi prin strîmtul loc,
Vestitul Argo-ntorsul de departe,
Și-abia și el cu Here-avu noroc
Să scape-ntreg de-a valului putere.
Căci foarte-a fost iubit Iason de Here.
Iar alte două stînci parcă s-anină
De cer. O stîncă-n drumul pe-unde treci
Pe culme-n veci de vineți nori e plină
Și nici de-a lungul toamnei celei reci,
Nici vara nimeni n-o văzu senină.
Un om chiar de-ar avea și douăzeci
De mîni, și tot pe-atîtea iuți picioare,
Tot n-ar putea s-o urce-ori s-o scoboare.
Că-i netedă ca linsa cioplitură
Și-n ea, la miljoc, rege,-o să vedeți
Spre-apus, a negrei văgăuni o gură
Ce duce spre Ereb. Pe-aici puteți
Și voi pluti, că-i loc de-alergătură,
Căci n-ar putea nici cei mai îndrăzneți
Arcași dibaci, cu arcul de pe navă
S-ajungă pînă-n peștera grozavă.
Și-ntr-însa Scila stă și groaznic muge
Și-atîta loc străbate glasul ei,
Cît plînsul unui pui de leu ce suge,
Ci-atare fiară e, încît și-n zei
Stîrnește spaimă, și cu groază fuge
Oricine-o vede, căci de patru-ori trei
La număr sînt spurcatele ei labe
Și șase gîturi lungi, cumplit de slabe,
Și-un cap pe-oricare gît și-n guri spurcate
Trei rînduri mari de dinți grozavi avînd,
Și deși, toți soli ai morții nendurate.
Cu trupu-i jumătate-ascunsă stînd,
În negrul ei culcuș, prin aer zbate
Cumplite-acele gîturi, căutînd
Pe-afară pradă, și mereu flămîndă,
Tot timpul pescuiește, stînd la pîndă.
Delfini și cîni de-ai mării și-alte fiare
Cu mult mai mari și cîte-și au locaș
Dihănii de-ngrozit în neagra mare.
Și nu-i născut pe lume vrun vîslaș
Să poată trece făr’ de vătămare
Prin fața ei, căci monstru-acest vrășmaș
Cînd șase guri le-ntinde așa cumplite,
Ia șase inși din navă și-i înghite.
Aproape stă și stîncă ceialaltă,
Așa că poți cu arcul să-i măsori
Puținul drum. Și nu-i așa de naltă.
Aici, sub un smochin cu crengi în flori,
Caribdis stă și-al mării fund îl saltă,
Sorbind pe zi-n adîncuri de trei ori
Și iar vărsînd din ea vărsări cumplite,
Și vai de ești pe-acolo cînd le-nghite!
Poseidon însuși nu mai este-n stare
Să-ți scape nava din vîrtej! Cît poți,
Tu dă spre Scila deci, și-n fuga mare
Să treci pe lîngă stînci. Să te socoți
Că tot mai bine este,-o rege mare,
Să pierzi pe șase-ortaci decît pe toți.»
Așa mi-a zis. Iar eu am ispitit-o:
«Să-mi spui deschis și drept, neprihănito,
N-ar fi nici un mijloc să-mi scap de moarte
Pe dragii soți de Scila asta rea?
Ferind Caribdea cea cumplită foarte,
Nu pot s-atac dihania și cu ea
Luptîndu-mă, s-abat amara soarte
Pe cînd spre-ai mei stă-ntinsă să mi-i ia?»
Răspunse ea cuvinte-atunci uimite:
«De ce gîndești mereu, nenorocite,
Tot lucruri triste-a luptei ce supune,
Și nici nemuritorilor nu-ți pleci
Pornirile din suflet? Dar, nebune,
Grozava asta Scila pe-unde treci,
Nu-i trup cu moarte ca s-o poți răpune,
Ci-un rău de-a pururi de nenvins în veci
Și n-o dobori cu sila sau cu ruga;
Deci tot ce poți să faci mai bun e fuga!
Căci pînă ce-ntîrzii să-mbraci arama,
Mă tem că ea ieșind îți va răpi
Pe-alți șase, și vei da-ndoită vama!
Deci fugi cît poți și nu te mai opri
Și strigă tare pe Crateis, mama
Acestui monstru ce-o născu spre-a fi
Sărmanei lumi nenorocire-amară!
Căci poate-o va opri să mai apară.
De-aci-n pămîntul vecinicului Soare.
Trinacria veți sosi. Pe-acel pămînt
Pasc șapte turme de-oi behăitoare
(Și tot de cinci ori zece-o turmă sînt
Acele oi) și șapte păscătoare
Cirezi de vaci a Soarelui cel sfînt.
Aceste vite însă nici nu fată
Și nici nu scad cu numărul vrodată.
Iar două nimfe dragi, cu lungi cosițe,
Lampeția și Faetusa deci
Sînt ăstor turme-acolo păstorițe.
Pe-acestea două Soarelui de veci
Neera nimfa le-a născut zeițe;
Și-aci-n acest ostrov cu largi poteci
Le-aduse tata lor, ca să păzească
Și oi și boi, avere părintească.
Pe-aceste vite-n pace tu le lasă
Și-ti vezi de drum, și-atunci poate-o să poți
Sosi cu-ai tăi, deși cu greu, acasă.
Dar rău de le vor face răii soți,
Blăstemul faptei rele-atunci te-apasă
Și veți pieri, și nava ta și toți.
Tu singur, chiar de vei scăpa de moarte,
Tîrziu sosi-vei și-n nevoie foarte!»
Așa mi-a zis. Iar faptul dimineții
Sosi-n curînd. Deci ea se duse-n sus,
Spre casă, Circe, zîna frumuseții.
Eu însă, scoborînd la mal, m-am dus
La navă-n prund, ca să-mi îndemn băieții
Să-ntindă pînze pe catargul pus.
Deci ei intrînd la locu-i fiecare,
Băteau cu vîsla-n tact. cărunta mare.
Iar zîna Circe, cea cu mîndre plete
Și glas dumnezeiesc, din mal acum
Un dulce vînt petrecător ne dete
Corăbii iuți pe-al mării umed drum.
Punînd la loc deci multe-mprăștiete
Pe pod grămezi de lucruri, noi șezum,
Iar cîrma ne ducea pe plac și vîntul,
Dar eu mîhnit, vorbind le-am zis cuvîntul:
«Nu unul sîngur trebuie să știe
Din ceata noastră, dragi fărtați, nici doi,
Ce-mi spuse Circe-n mal și numai mie!
De-aceea dar vă spun să știți și voi,
Ca bună paz-avînd de ce-o să fie
Să nu pierim de-ntîi ori mai apoi.
Mi-a spus să ne ferim întîi de glasul
Sirenelor, să nu ne-atragă vasul
Cu dulcele lor cîntec în pierzare,
Spre locu-acel al mult frumoasei lunci.
Eu singur pot s-ascult a lor cîntare.
Dar voi să mă legați cu funii-atunci,
Cu fata spre catarg, lipit și tare.
Iar dacă v-aș ruga și-aș da porunci
Strigînd să mă lăsați, venind voi unii,
Să-mi faceți nod cu mult mai strînse funii.»
Deci soții mei mergînd, au strîns grămadă
Vîntrelele pe pod, precum cerui,
Și-apoi numai de vîsle-avînd să vadă,
Albeau cu ele luciu-n largul lui.
Ci-n vremea asta cu-ascuțita spadă
Tăiam atîtea cîte-aveam să pui
Bucăți de ceară, din rotunda turtă.
Pe-acestea le-am muiat în vreme scurtă,
Muindu-se de-a mînei apăsare
Și și de-arșița soarelui de sus.
Mergînd am astupat la fiecare
Urechile; iar soții mi-au adus
Frînghii apoi și mă legară tare
Pe-al navei pod, așa precum le-am spus.
Stînd drept, aveam proptea din dos catargul,
Iar ei șezînd, băteau din vîsle largul.
Pe cînd eram, cu iute-alergătură,
Departe-acum de malul ce-l feream
Cît poți s-ajungi cu strigătul de gură,
Sirenele-au zărit că noi treceam
Și-un dulce cîntec astfel începură:
«Vestitule-Odiseu din mîndru neam,
Din toți tu cel cu slava cea mai multă,
Oprește-te la noi și stăi și-ascultă!
Căci nimeni n-a trecut pe-aci nainte
Să nu fi stat s-asculte-aici, și apoi
Să plece-avînd cu mult mai multă minte
De cit avea, căci toate le știm noi,
Și cîte-au suferit prin vreri preasfinte
La Ilion ai Troiei fii și voi,
Și totul știm, ce e pe-ntreg pămîntul.»
Așa le răsuna de-acolo cîntul
Și-aveau dumnezeiesc în gură glasul.
Și vrînd s-ascult mereu, gemeam în munci
Și semn făceam din ochi s-oprească vasul
Și dam mereu fărtaților porunci.
Dar ei vîslau, sporindu-i navei pasul,
Și doi dintr-înșii s-au sculat atunci
Și-au strîns deci funii mult mai strîns pe mine,
Iar cînd de-ajuns ne-am depărtat de ele
Și nu puteam s-aud pierdutul glas,
Și-au scos și soții dopurile-acele
De ceară din urechi
Deci cînd era departe-acum rămas
Acel ostrov, văzui un fum pe mare
Și-un mare val, urlînd cumplit de tare.
Atunci o spaim-atît de mare dete
Prin soții mei, că vîslele zburînd
Din mîna lor, căzură-mprăștiete,
Pocnind pe apă. Și deodată stînd
Pe loc și ei, ca-nfipt și vasul stete.
Iar eu umblam cu vorbele-ndemnînd
Prin navă pe la soți la toți de-a rîndul
Și-așa vorbeam și dam dojeni cu blîndul:
«Voi, dragii mei, deprinși cu-orice urgie
Și-oricare rău, de ce-ați rămas astfel?
Căci răul cel de-aici doar n-o să fie
Mai mare rău decît ciclopul cel
Ce-n peșteră ne-a-nchis să ne sfîșie.
Tot eu v-am mîntuit și-atunci de el
Cu-al meu curaj, cu mintea mea, cu sfatul;
Doar n-ați uitat ce crud fu, blăstematul!
Deci stați pe bănci, vîslind fără zăbavă,
Căci poate Zevs ne va scăpa și-acum
Prin grabnic curs de volbura grozavă.
Iar, tu, cîrmaci, să nu-mi adormi pe drum,
Adună-ți mintea-n cap și vezi de navă,
Să nu ne-o duci în volbură și-n fum!
Spre stînci să ții! Și-ai grijă să nu-ți scape,
Căci toți pierim aci-n vîrtej de ape!»
Le-am zis și s-au supus. De trista fiară
De-al cărei rău noi nu puteam scăpa,
De Scila deci, și cum aveau să piară,
Nimic nu le-am vorbit, ca nu cumva
Să-mi fugă toți spre-a nu-i ajunge-n ghiară,
Și-astfel să stăm pe loc făr-a vîsla.
Uitai însă de sfatul dat de zînă,
De tristul sfat, să nu iau arme-n mînă.
Ci-n zale-ncins, cu două lănci voinice,
Cătam grăbit pe proră să mă sui,
Crezînd că-ntîi pe-aici o să-și ridice
Cumplitul monstru capetele lui,
Să-mi ia din navă prada-i neferice
Și foarte-am tot vegheat, dar n-o văzui,
Iar ochii mă dureau, cătînd într-una
Prin cîte-avea mari ganguri văgăuna.
Luarăm deci oftînd prin scoc cărarea.
De-o parte Scila sta-n cumplitul scoc,
Caribdis de-alta, și cu vuiet marea,
Atunci cînd o vărsa zvîcnită-n loc,
Urla bolborosind ca și căldarea
Cînd apa fierbe-n clocote la foc.
Și pînă-n cer zvîrlea și stropi și spume
Și nu se mai zărea nici cer, nici lume,
Iar cînd sorbea a mării saramură,
Ea-n clocot se făcea gîtlej rotund
Și pînă-n fund vedeai adînca-i gură
Și-n fundul mării galbenul ei prund,
Iar stînca-n jur vuia-n zguduitură.
Și-n soții mei, privind acel afund,
O albă spaimă le-nghețase glasul.
Și-n timp ce, dar, trecea pe-alături vasul.
Se-ntinse Scila și-mi răpi, grozavă,
Pe șase soți, pe cei mai buni din rînd.
Deci cînd mă-ntoarsei să mă uit la navă
Și ce-mi fac soții, îi văzui zbătînd
Din mîni și din picioare,-urcați în slavă,
Și jalnic mă strigau acum gemînd
Pe nume, vai, de cea din urmă oară!
Și-așa deci îi priveam mîhniți cum zboară,
Precum cînd un pescar, pe-un mal mai mare
Vînează pești de cei mai mici, și-ntins
În mîni avîndu-și lungul băț în care
O cursă-n ac prin nadă el le-a-ntins,
Azvîrle cornul cel de bou în mare,
Și-ndată ce vrun pește-n ac s-a prins,
Îl scoate-afară-n timp ce el se zbate,
Așa-i vedeam, în șase guri spurcate.
Zburînd pe sus spre stîncă, unde Scila
În gura negrei văgăuni, rozînd,
Cu dinții-i sfișia, mai mare mila!
Iar ei țipau și mînile-ntinzînd
Cereau să-nlătur moartea lor și sila!
Din cîte rele-am suferit văzînd
Al mării drum,
Fu cel mai trist care-l văzuit vreodată.
Pe cînd acum Caribdea și cumplitul
Ponor al Scilei ne era-napoi,
Ajunsem în curînd la-nveselitul
Ostrov al Soarelui, în care noi,
Din larg departe, auzeam mugitul
Cirezilor din cîmp, de vaci și boi,
Și glas de oi ce s-adunau domoale,
Zbierînd pe lîngă staule și-ocoale.
Atunci mi-a fulgerat ce-a spus prorocul
Tiresias, tebanul orb din Iad,
Și nimfa Circc, ca să fug de locul
Cel mîndru-n marea cea fără de vad,
Al Soarelui de sus, căci nenorocul
Cel mai cumplit în care-i scris să cad
De-aici îmi va veni și făr’de fine!
Chemai deci soții cerc pe lîngă mine
Și-am zis: «Tovarăși, ascultați cuvîntul
Pe care-n Iad Tiresias mi l-a spus,
Și Circe-n mal: să nu călcăm pămîntul
Cel plin de turme-al Soarelui de sus,
Că-n el ne pregătește Zevs Preasfîntul
Amarul cel mai crud, și ne-am răpus!
Dați navei drumul înainte, dară,
Și haideți s-ocolim această țară!»
Am zis, iar ei gemeau pe lîngă mine
De mult amar. Dar grabnic Evriloc
Sărind mi-a zis: «Ce suflet ai în tine,
De-ți faci din noi bătaia ta de joc?
Cumplit mai ești! Dar poți să fii, vezi bine,
Ai trup de fier și nu te simți de loc!
De-aceea nici nu vrea de noi s-audă,
De noi, fărtați ai mei, cei rupți de trudă,
Și nu ne lasă cîteva clipite
Să stăm pe mal și-o cină să gustăm!
Dar unde-acum ne poruncești, cumplite,
Prin noapte rătăcind să ne-nfundăm
În largul mării-n neguri învălite?
Ce-atît de mare lucru-ar fi să stăm?
Din noapte ies suflări ce iuți s-adună
Și vînturi nasc, ce-n drum se fac furtună,
Și unde-am mai găsi atunci scăpare
De moarte-n largul cel făr’de poteci,
Cînd prinși deodat-am fi d-un vifor care
Chiar contra vrerii zeilor din veci
A spart corăbii-n neguroasa mare!
Noi negrei nopți să ne supunem deci,
Făcînd pe mal o noapte-aci popasul;
Iar mîne-om da din zori pe mare vasul.»
Așa vorbi, și toți au zis că-i bine.
Atunci eu pricepui că e de sus
De-un zeu gătit-o cursă pentru mine.
Deci foarte supărat așa le-am spus:
«E lesne, Evriloc, mai mulți, vezi bine,
Pe-un singur om să-l fac-a fi supus!
Și iată, mă supui și-mi las cuvîntul.
Dar voi dintîi jurați-mi jurămîntul,
Că dac-or fi cirezi și-aici și-altinde
Pe-acest ostrov, nici unul dintre voi
Să nu-ndrăznească nicidecum a prinde
Din rea pornirea sa nici vaci, nici oi!
Ci fiecare stînd de-a sa merinde,
Pe care-a pus-o Circe pentru noi,
Șăzînd la navă s-o mănînce-n pace.»
Și toți jurar-atunci c-așa vor face.
Iar după ce-au jurat, la mal ei dară
Corabia-ntr-un liman, la un izvor
Cu ape dulci, și-un loc își căutară
Și-aici gătir-agale cina lor.
Iar după ce voioși acum cinară,
Aminte și-au adus și-au plîns cu dor
Pe morții soți, de Scila sfîșiații,
Și-așa plîngînd îmi adurmeau fărtații.
Trei părți din noapte vor fi fost trecute
Și stelele cădeau, cînd Tatăl sfînt
Porni cumplit și c-o suflare iute
Să bată-n larg dumnezeiesc un vînt,
Deci toate-n nori se frămîntau zbătute,
Și-adînc-o noapte curse pe pămînt.
Deci cînd sosi și ziua cu lumină,
Am tras corabia-n peștera vecină
Și-apoi chemînd pe soți la adunare,
Le-am zis așa: «Acum, iubiții mei,
Fiindc-avem și vin și-avem mîncare,
De-ajuns în navă, eu vă rog, pe zei,
Să nici să nu s-atingă vr-oarecare
De turme-aici, că bine știți voi ce-i!
Hiperion li-e domn, și nu se poate
Să nu ne vadă cel ce vede toate
Am zis și s-au jurat. Și robi cu totul
O lună-ntreag-am stat, căci Notul plin
Bătea mereu, și neschimbat tot Notul.
Deci cîtă vreme-aveam și grîu și vin,
Ei nici nu s-au atins măcar cu cotul
De nici un bou.
Atunci umblau cutrierînd tot locul,
Vînînd ori pești, ori paseri pe-unde aflau,
Căci foamea-n măruntăi le-ardea ca focul.
Deci însumi, amărît de ce răbdau,
Rugam pe zei, că doar mi-ar da mijlocul
Să plec odată și să nu mai stau!
Și-așa plecînd departe de la navă,
Umblam gîndind la starea-ne grozavă.
Deci mult și singur rătăceam prin țară,
Și-apoi trudit, oprindu-mă-ntr-un loc,
Spălîndu-mă pe mîni cu foc
Și-un dulce somn pe ochi ei îmi turnară,
Ci-n ăst răstimp, la navă Evriloc
Strîngea la mijloc soții de pe laturi
Și stînd le da cumplite-aceste sfaturi:
«Tovarăși dragi ai mei, și voi drumeții
Cei rău bătuți de cîte-amaruri sînt!
Vai, multe-s morți cumplite pentru bieții
Și slabii muritori de pe pămînt!
Să mori însă de foame-n vîrsta vieții,
Spre-a fi o prad-a negrului mormînt,
Aceasta-mi pare-n multa ei cumplire
Că-i cea mai vrednică de plîns pierire!
Deci haideți, voi, de foame pieritorii,
Fărtați sărmani, să prindem boi și vaci
Și jertfe dînd la toți nemuritorii,
Ei poate ne-or ierta, c-am fost săraci.
Iar Soarelui, acel ce-albește norii,
Cînd fi-vom iar pe-acasă-ntre itaci,
Un templu-i vom zidi și-n el vom pune
Și daruri mari și multe lucruri bune!
Și chiar și de-l va prinde supărarea
De-atîtea vite ce-am trecut sub fier,
Și navei noastre i-ar găti pierzarea
Și parte i-ar ținea toți cei din cer,
Eu vreau mai bine să mă-nghită marea,
Să casc o dată gura și să pier,
Decît să mă sfîrșesc de foame, bietul,
Murind aci-n ostrov pustiu cu-ncetul!»
Așa le-a zis, și toți i-au dat dreptate.
Deci multe vite frumoase-au prins apoi
Căci nu pășteau de mal îndepărtate.
Ei deci, încunjurînd cirezi de boi,
Cătau pe cei cu frunțile mai late.
Rugînd pe zei, făcur-un pat de foi
De nalt stejar, culese din dumbravă,
Căci nici un fir de orz n-aveau pe navă.
Și după ce le-au jupuit de piele,
Făcură jertfă zeilor deplin,
Cu arse coapse-mbrobodite-n grele
De-osînză pături și deasupra sclin.
Nici vin n-aveau să toarne peste ele,
Și-așa-nchinau cu apă-n loc de vin.
Atunci din somn m-am deșteptat deodată;
Plecai în jos spre malul sterpei mări.
Cînd fui deci și-unde nava sta legată,
Simții miros de carne din frigări,
Și stînd, strigai cu mintea-nfiorată:
«Vai, tată Zevs, stăpînu-ntregii zări!
Anume mi-ați trimis, voi zei cu toții,
Cumplitul somn, ca să-mplinească soții
A lor această grea nelegiuire,
Căci mare lucru-n gîndul lor și-au pus
Și toate numai pentru-a mea pierire!»
Așa strigam. Dar vai, a și fost dus
Lampeția Soarelui din ceruri știe
Că soții mei din vite i-au răpus.
Iar el, cuprins de-o furie-nfricoșată:
«Voi zei nemuritori, tu sfinte tată,
— Așa-ncepu strigînd — pe voi cu toții
Vă chem acum și la genunchi vă cad,
Și cer să-mi pedepsiți curînd pe soții
Acestui Odiseu Laertiad,
Căci ei, nerușinați și răi ca hoții,
Trecînd pe marea cea fără de vad,
Mi-au dat cirezile de boi tăierii,
Cari dragi mi-au fost și farmec al vederii.
Și mult mă bucuram și-n fapt de seară
Privind cirezile de boi și vaci,
Și-n zori de zi urcînd pe boltă iară
Spre-a merge-n cer! Și-acum acești ortaci
Ai regelui pribeag mi le tăiară!
Deci dacă, Tată Zevs, nu vrei să faci
Să-mi dea răsplata dreaptă și deplină,
Scobor la morți și fac în Iad lumină!»
A zis. Și-așa-i răspunse Zevs Preasfîntul
«Stăi, Soare,-n cer să luminezi mereu
Și-Olimpul sus la zei, și jos pămîntul!
Iar lor, în largul mării sterpe, eu
Îndat-acum le voi găti mormîntul,
Trăsnind corabia lor cu focul meu.»
(Tîrziu pe-acestea nimfa mi le spuse,
Iar ei din cer Hermias i le-aduse.)
Deci stînd pe mal, mustrai pe fiecare
Și-aici, și colo și pe toți ai mei,
Dar n-a mai fost de-acum nici o scăpare,
Căci și-ncepură semne de la zei
Spre foarte mult-a noastră-nspăimîntare:
De sineși se tîrau tăiate pici,
Iar carnea începu minuni să facă,
Mugind de prin frigări cu glas de vacă.
Deci șase zile soții petrecură
Tăind mereu la boi, tot cei mai mari.
Dar cînd apoi a șaptea zi tăcură
Pe largul mării vînturile tari,
Iar Zevs ne-a dat răstimp de-alergătură,
Am pus pe bănci voinicii lopătari,
Și dînd vîntrele-am ridicat catargul
Și iar ne-avea drumeți pe sineși largul.
Deci cînd acum pe larg aveam cărarea
Și nu se mai vedea nici un pămînt,
Ci numai cerul sus și-alături marea,
Atunci în urmă Zevs din cerul sfînt
A pus deasupra navei noastre-n zarea
Văzduhului un nor adus de vînt,
Iar norul se făcu cumplit la față
Și marea de sub el s-umplu de ceață.
Nu mult am mers, și-n zarea-nfiorată
Veni Zefirul șuierînd, cu ploi,
Și-n urma lui o noapte-nfricoșată.
Iar vîntu-a rupt antenele, și-apoi
Căzu catargul îndărăt deodată.
Și-atunci ce lucruri mai aveam și noi
Pe pod, s-au dus cu huruiri grozave
De-a valma toate-n fundul negrei nave.
Catargul însă-n iuțea lui cădere
Spre pupa navei, a cuprins supt el,
Izbind de sus cu groaznică putere,
Cîrmaciu-n cap și i-a strivit astfel
Al țestei os și-așa cum vezi că piere
Și cum s-afundă-n ape-un pescărel,
Căzu pe pod, de sus, de-unde șezuse,
Și-al vieții dulce duh din el se duse!
Deodată Zevs, cu mînă furioasă
Trăsni-n corabia ce-n izbire grea
Juca pe loc, din cumpăna ei scoasă,
Gemînd din cîte-ncheieturi avea,
Și-umplut-a fost de fum și de pucioasă.
Toți soții mei căzur-atunci din ea
Și-n jurul ei, prin undele-nspumate,
Umblau părînd că-s ciori de vînt purtate.
Deci zeii-aici sfîrșit le-au pus vieții.
Iar eu umblam prin navă, pînă cînd
Furtuna dezlipi de fund păreții
Și-a rupt de jos catargul, și-n curînd
Pierdeam catargu-n neagra noapte-a ceții.
O funie-atunci, de bou, pe pod văzînd,
Cu ea-l legai de fund, și stînd călare
Umblam pe el de-a valma-n larga mare.
Zefiru-apoi se potoli, ci-ndată
Veni alt vînt din sud, și m-am mîhnit,
Căci iată mă-ntoarse, să mai văd o dată
Caribdele și-al Scilei loc cumplit!
Și-o noapte-umblai pe apa cea sărată
Și-a doua zi, pe soare răsărit,
Ajunsei la Caribde, și cumplită,
Ea tocmai clocotea, voind să-nghită.
Dar eu sărind, am apucat copacul
De-un mare crac, dar neputînd să-mi pui
Piciorul nicăiri și nici pe cracul
Din mîni nemaiputînd să mă mai sui,
Steteam în vînt, așa ca liliacul.
Era departe-n sus tulpina lui,
Iar crengile-i plecate-o boltă-ncheagă,
Și lungi și mari umbrind vîltoarea-ntreagă.
Și-am stat așa s-aștept să-mi verse-afară
Și-al navei pod și bradul scufundat.
Dar foarte mult avui s-aștept! Deci dară,
Pe timp cînd iese-un judice din sfat,
Cînd tineri mulți și-aprinși se judecară,
Și merge-acasă seara la cinat,
Pe-atunci ieși din volbură catargul,
Și iar s-umplu egal de ape largul.
Văzînd sub mine deci a navei cladă,
Lăsînd din mîni atunci stufosul ram,
Căzui pe pod, bufnind pe el, grămadă.
Și-așa șezînd, cu mînile vîslam.
Pe Scila îns-apoi să mă mai vadă
Pe cînd prin dreptul dînsei mă purtam,
Nu vru s-o lase Zevs, stăpînul sorții,
Căci n-aș mai fi scăpat din gura morții.
Și nouă nopți pe-a navei rămășiță
Umblai pe mări, și-au vrut seninii zei
A zecea zi s-ajung unde-o zeiță
Ședea, grozavă-n larg ostrovul ei,
Calipso, cea cu galbenă cosiță,
Dar ce să-ți mai înșir acum aceste
Povești din nou? Căci numai ieri am spus
Pe larg întreaga ei și-a mea poveste,
Și ție,-o, rege, cel în scaun pus,
Și-n casa ei preavrednicei neveste
Ce dată-ți e de zeii cei de sus,
Și-apoi să povestesc mi-e groază, tată,
Un lucru lămurit și spus o dată.”


←Cartea XII Odiseea de Homer
Cartea XIII Cartea XIV→


Așa le-a zis. Și făr’de răsuflare
Tăceau cu toții-n jur, și-un farmec sfînt
Plutea-n umbrosul loc peste-adunare.
Iar regele-a rostit acest cuvînt:
„Tu cel ce ești ajuns, o rege mare,
La casa noastră, cred că nici un vînt
De-acum n-o să te-abată pîn-acasă,
Oricît amar și-oricîte griji te-apasă.
Deci vouă, dragi bătrâni, fruntași ai țării,
Cari stați în casa mea, bînd roșul vin,
La dulcele răsunet al cîntării,
Aș vrea să vă vorbesc cuvînt deplin.
Gătite-acum sînt toate-ale plecării;
Vestminte-n lăzi am pus pentru străin
Și aur mult cu scumpă lucrătură
Și tot ce-ai noștri dar îi mai făcură.
Deci haide-acum să-i dăm ce se mai poate,
De om cîte-o pirostrie și-un ceaun,
Iar noi de prin popor apoi vom scoate
Din cîte-am cheltuit, că-i drept s-o spun
Că-i greu să dea un om acestea toate!”
Așa le-a zis, și-aflară sfatul bun.
Trudiți de somn, pe-acas-apoi porniră.
Și-a doua zi, cînd zorile veniră,
Cu toții-și îndreptau spre navă pașii
Grăbiți, și-un dar tot insul aducea.
Primind deci cîte le-aduceau fruntașii,
Chiar regele-Alcinou le rînduia
Să nu stea-n drum să-mpiedece vîslașii;
Deci loc cătînd, sub laviți le punea.
Cu toții-apoi se-ntoarseră să facă
Ospăț, căci Alcinou jertfise-o vacă
Lui Zevs acel ce nori în zare-adună
Și-i domn a tot. Deci coapse-ardeau pe foc
Și veseli toți prînzeau aci-mpreună,
Și stînd, cînta-ntre dînșii Demodoc.
Dar bietul Odiseu dorea s-apună
Lumina mai curând și n-avea loc,
Dorind plecării clipa sositoare,
Și-adese capu-l întorcea spre soare.
Precum așteapt-un om tîrzia-cină,
Cînd sparse-un loc de mult înțelenit,
Muncind cu blînzii boi o zi deplină
Și vesel vede cerul amurgit
Cu tot mai multă lipsă de lumină,
Că-i tremură genunchii de trudit,
Așa se bucura și-Ulise bietul
Văzînd cum piere ziua-ncet cu-ncetul.
Vorbi atunci suflărilor feace,
Și-ntors stetea spre rege, mai vîrtos:
„Fruntași ai țării! După ce veți face
Și-aceste jertfe,-al zeilor prinos,
Bînd vinul sfînt, trimite-ți-mă-n pace!
Și-in pace-mi rămîneți! Eu plec voios,
Căci drumul mi-e vegheat, și duc și scule
Mai multe, cred, decît îmi sînt destule.
Deci zeii numai buni de-acum să-mi fie!
Pe-ai mei cei dragi să-i aflu-acasă vii,
Și-n cinstea casei ei pe-a mea soție.
Iar voi, să fiți izvor de bucurii
Nevestelor ce-aveți dintru fetie;
Ani mulți și lor și dragilor copii!
Iar zeii vă sporească-n țară sporul
Și nici un rău să n-aibă-n veci poporul!”
Și toți ziceau să-i facă deci pe voie,
Căci prea frumos vorbește-acest străin.
Deci regele-Alcinou: „Tu, Pontonoe,
— A zis spre crainic — toarnă-n cupe vin
Și-mparte-ni-l, și să-nchinăm lui Joe
Ca vrerea-n cer să-i fie pe deplin.
Să bem și pentru oaspete-așadară!
Cinstit de noi, să plece-apoi spre țară!”.
A zis și vin de cel cu gust de miere
Prin cupe-amestecîndu-l, el a dat
La fiecare cupa; și-n tăcere,
Tot insul bînd, lui Zevs i-a închinat
Din scaun toți, din locul de ședere.
Atunci și Odiseu s-a ridicat
Și cupa cea cu două torți o dete
Reginei și vorbind, în față-i stete:
„Tot veselă, crăiasă,-n vreri depline!
Și-o dulce viață, pînă cînd tîrzii
Veni-vor bătrînețele senine
Și moartea dată tutor celor vii!
Acum eu plec! Rămîi de-acum cu bine
Și bucură-te, doamnă, de copii,
Domnind în pace neamul și palatul
Și zeii-ți ție casa și bărbatul!”
Trecu al casei prag cu-aceste zise.
Un crainic deci i-a dat slăvitul crai
Să-l ducă-n malul mării cei deschise,
Și mulți petrecători să-i fac-alai.
Și două roabe doamna le trimise
Să-i ducă una o manta și-un strai
Pe braț, iar alta vin și de mîncare
Și-n mijloc amîndou-o ladă mare.
Ajunși la marea care-n veci murmură
Și-n mîndra navă legănată lin,
I-au pus deoparte-acei ce-l petrecură
Adusul coș cu pîne și cu vin,
Iar pentru Odiseu ei așternură
Un țol de lînă și velinți de in
Pe pod la pupă, unde nu se face
Mult glas de gură, ca să doarmă-în pace.
Vîslașii-apoi cu toții s-așezară
La locul lor pe bănci și dezlegînd
Din piatr-odgonul, repezi se plecară
Pe piept întîi, pe spate-apoi, bătînd
Cu vîsle repezi apa cea amară.
Pe ochii lui trudiți însă-n curînd
Căzu un somn adînc și dulce foarte
Și-n toate-asemeni cu eterna moarte.
Precum deci patru cai ce se frămîntă
Toți patru-n rînd să trag-același car,
Cînd biciul peste ei cu șuier cîntă,
Deodată toți se-ntraporă și sar
Și iuți sfîrșindu-și drumu-ajung la țîntă,
Așa s-a rădicat și pupa dar
Și-n urma ei săltînd vuia deodată
Un mare val pe marea despicată.
Și iute-acum vegheat zbura-nainte,
Încît învins și-un șoim ar fi rămas,
Acel ce-n zbor li-e tuturor părinte.
Și-așa zburînd, ducea grăbitul vas
Pe-acel bărbat ca zeii de cuminte
Și care-atît de mult amar a tras
Și-n lupte de bărbați, și-n mări cu notul,
Și-acum durmea, uitînd și mări și totul!
Pe cînd deci răsărea strălucitoare
A bolții-albastre cea mai mîndră stea
Și mai ales plăcuta vestitoare
A zorilor, zburînd s-apropia
De-ostrov corabia grabnic plutitoare,
De-al Itacei ostrov s-apropia.
Acolea două coaste-nchid în sînul
Ce-l fac, un port, al lui Forkin bătrînul,
Și-l apără de valuri, cînd stîrnite
De vînturi iuți, din largul mării vin;
Deci navele ce-n el au fost oprite,
Stau făr’de legături, așa-i de lin.
Un vechi măslin, cu ramuri răspîndite,
Stă sus în mal, și-aproape de măslin,
Spre port, o neagră văgăună cade,
Locaș sfințit al nimfelor naiade.
Și-amfore-n ea, de piatră, sînt, și-ulcioare,
Și-albine aici scot pui; dar mai ales
În stativi lungi vestminte lucitoare
De purpură naiadele-aici țes.
Și curg dintr-însa vecinice izvoare;
Și are două guri: deci oameni ies
Pe cea din jos, dar cea din sus e drumul
Umblat numai de zei și-o spune fumul.
Știindu-l mai de mult, grăbiți intrară
Feacii-n port. Și-n goană cum fugea,
Ieși mai toată nava-n prund afară,
Căci astfel de voinici erau pe ea!
Deci repezi scoborînd ei rădicară
Dintîi pe Odiseu, că el durmea
Și-așa pe cerga cea frumos tivită,
Și-avînd sub cap o pernă-mpodobită,
L-au pus pe prund și, nestricîndu-i linul
Și lungul somn, ei toate ce-au adus
Feacii cînd și-au dăruit străinul,
Le-au scos din navă-n mal și i le-au pus
La capul lui, alături cu măslinul,
Ascunse-așa ca nu vrun zeu de sus
S-aduc-un hoț, să fure-acea povară.
Și-ntrînd apoi în nava lor, plecară.
Poseidon însă nu și-a scos din minte
Mînia ce-o jură lui Odiseu;
Și deci vorbind cu-al lumilor părinte,
Cu vorbe-l ispitea: „Tu frate-al meu!
Eu ce-ți mai sînt ca zeu de-aci nainte
Și cum mă va cinsti oricare-alt zeu,
Cînd chiar și muritorii-mi fac în ciudă,
Feacii-acei ce-mi sînt de-altminteri rudă!
Că vrui să rabde-amaruri înainte
Ulise-acest. Dar să-l opresc de tot
S-ajung-acasă, mi-a ieșit din minte,
De cînd văzui că n-am puteri să pot,
Căci semne tu mi-ai dat că vrei, părinte!
Acu-l aduc durmind și văd că-l scot
Pe malul țării lui, și-d încărcară
De haine și de-argint și-aramă rară,
Încît chiar și-aducînd nevătămată
Din Troia prada-ntreagă Odiseu,
El tot n-ar fi adus mai încărcată
Corabia lui de-averi! Așa zic eu!”
Grăbit răspunse-atunci al lumii tată;
„Ce vorbe scoți din gură, frate-al meu?
Și cum te și gîndești să-ți fie teamă
Că zeii-ncep să nu te ție-n seamă?
Ar fi-ndrăzneală negrăit de mare
Să ia-n necinste vrunul dintre zei
Pe zeul cel mai vechi și cel mai tare!
Iar dacă e vrun om, și dintre-acei
Ce-ncredere-n puteri și-n minte-i are,
Tu poți să te răzbuni pe el cum vrei!
Dar nu-ți mai fie-așa pripit cuvîntul!
Răspunse-acel ce zguduie pămîntul:
„O frate-al meu, aș face-așa, că-mi pasă
Și foarte-aș vrea să pot să fac ce spui!
Dar teama ce ți-o port, ea nu mă lasă.
Aș vrea pe-adîncul mării să răpui
Corabia lor, la-ntorsul ei spre casă,
Și-un munte nalt pe-orașul lor să pui,
Să-nvețe minte-acești feaci, semeții,
De-a tot petrece-n țara lor drumeții!”
Răspunse-atunci stăpînul fulgerării:
„Așa cred eu că-i mai frumos să faci:
Cînd toți vor fi cu ochii-n largul zării,
Privind cum vine nava lor, s-o faci
O stîncă-n chip de navă-n malul mării.
Să vezi atunci pe-acești nebuni feaci
Mirați bătîndu-și palma peste frunte
Și poți să-nchizi și-orașul lor c-un munte!”
Poseidon auzind pe-ai lumii tată,
Se duse-n Scheria la feaci grăbit
Și, stînd, el aștepta. Iar nava, iată,
Venea spre mal cu zbor nepotolit.
Poseidon o lovi atunci deodată
Cu palma sa, și nava s-a-mpietrit.
Ea prinse rădăcini în mare-adîncă,
Iar el s-a dus, dar ea rămase stîncă.
Pe mal vorbeau cuvinte zburătoare
Feacii-acum, mirîndu-se-ntre ei:
„Vai mie, frate-al meu, dar cine oare
Opri corabia-n mersul iute-al ei,
Pe cînd venea, și-o-mpiedecă să zboare?
Căci însumi o văzui cu ochii mei!”
Așa vorbeau și nu știau ce fuse,
Dar regele-Alcinou oftînd le spuse:
„E foarte-adevărat-o prorocie,
Cum văd, a tatei! Că-mi spunea zicînd
Că poartă rea Neptun pe noi mînie,
Căci prea petrecem pe străini oricînd!
Zicea că va sfărma-n călătorie
Pe mare-o nav-a noastră, deci, pe cînd
Veni-ne-va-ndărăt, ca să-și răzbune,
Și-un munte peste-oraș el ne va pune!
Așa mi-a spus bătrînul meu părinte
$i iată-s toate-așa! Dar ascultați
Porunca mea, și-așa vă fie-aminte!
La nici un om pribeag să nu mai dați
Corăbii și-ajutor de-aci-nainte!
Și doisprăzece boi să-i închinați
Stăpînului, că doar-o să se-mpace
Și-un munte-aici el tot nu ne va face!”
A zis, și-n spaimă foarte-avură zorul
S-aducă mîndrii boi, al jertfei dar.
Ci-n vremea cînd fruntașii și poporul
Feacilor jertfeau aici pe-altar
Cu rugi spre-a se-mpăca zguduitorul
Pămîntului, Neptun; pe-atuncea, dar,
In țara sa, pe mal, unde durmise,
Din lungu-i somn s-a fost trezit Ulise.
Dar n-o mai cunoștea, căci vreme lungă
Trecu decînd lipsea; și-Atene-a pus
O ceață-n jur și făr’de nici o strungă
Spre-a-i spune însăși cîte-avea de spus;
Și-a ști nici Penelope să n-ajungă,
Nici prietinii că-ntorsu-s-a cel dus,
Nici alții, pînă cînd el n-o să bată
Pe-obraznicii de prinți cu-amară plată.
Deci toate-n jur i se păreau străine,
Prea nalte stînci și pomii prea cu flori,
Prea largi limanuri și cu ape line,
Și prea bătute căi de călători.
Sări-n picioare deci, privind mai bine
Și-n jur se-ntoarse mai de multe ori,
Și-n șolduri, trist, lovindu-se cu palma,
Plîngînd se tînguia, vorbind de-a valma:
Și cad la dragii tăi genunchi, să-mi spui,
Și-mi spune drept să știu, voinice, bine:
Ce țară este-aici? Ce mal, și-al cui?
E poate vrun ostrov cu șesuri pline
De-al muncii rod? Ori cot ce-ntinde-a lui
Cîmpie lung-adînc în sînul mării?”
Răspunse-atunci senina fiic-a Zării:
„În ce pămînt sînt iarăși și la cine?
Tîlhari mișei or fi, hoțind mereu?
Ori oameni buni cari știu să facă bine
Străinilor și cred în Dumnezeu?
Și-atîtea scule-acum, sărac de mine,
Eu unde-o să le-ascund și unde eu?
Aceste-averi, cu care n-am ce face,
Mai bine-ar fi rămas în mîni feace
Și-alt rege milostiv, cu gînduri bune,
Găsit-aș fi doar eu, care să-mi dea
Și hrană și-adăpost și să-mi adune
Vîslași spre-a mă trimite-n țara mea!
Acum nici nu știu unde mi le-aș pune,
Și nici aici în drum nu pot să-mi stea,
Căci hoți venind, din mîni mi le vor scoate!
Vai, nici feacii nu sînt drepți în toate!
Nu fac nici ei dreptățile-așadară,
Și nici așa de vrednici ei nu sînt,
Căci iată m-au adus într-altă țară!
În Itaca, le-am zis. Cu jurămînt
Ei Itaca ziceau. Și mă-nșelară!
Plătește-le din cer, tu tată sfînt,
Căci tu mîngîi pe tot îndureratul,
Iar binele-l ridici și bați păcatul!
Dar haid să număr lucrurile mele,
Să văd măcar ce lucruri mi-au furat,
Fugind pe iuțea nav-a lor cu ele!”
Vorbind așa, pe rînd și-a numărat
Tripezii săi și chiupurile grele
De alb argint și multul aur dat
Și mîndrele lui haine-n ladă puse,
Dar nu-i lipsea nimic din tot ce-avuse.
Dar țara și-o plîngea cu vai în gură,
Tîrîndu-se de-a lungul mării cei
Cu sterpul cîmp, și lacrimi îi căzură.
Veni însă Atene-n felul ei,
Schimbată-n chip, cu tînără făptură,
Cioban molîu, cum moi sînt deobicei
Copiii cei de domn, și-avea-ndoită
Pe umeri o manta frumos tivită
Și-o lungă lance-n mîni și-ncălțăminte
De om bogat. Văzînd deci pe flăcău,
El merse-n calea lui și-a zis cuvinte:
„Voinice drag, tu cel ce-n drumul tău
Întîi de toți îmi ieși aci-nainte
În țara asta, nu gîndi de rău
Asupra mea, și fă, dacă se poate,
Să scap și eu și scapă-mi astea toate!
Și ca la Dumnezeu mă rog la tine
„Copil ești tu, ori de-unde vii din lume,
Că și de-această țară-ntrebi tu ce-i?
Nu-i țară doar atît de făr’ de nume
Și foarte mulți prea bine-o știu, și-acei
Ce stau spre soare și spre zori, anume,
Și cîți au țara mai spre-apusul ei.
Acum, ce-i drept, e țară cam stîncoasă
Și cailor de loc nu-i priincioasă,
Dar nici nu-i rea să-i zici neroditoare,
Măcar avem puțin pămînt de plug.
Dar creștem vin destul și-arăm ogoare,
C-avem și ploi și rouă din belșug.
Și mari pășuni pe munți, cu fața-n soare,
Și capre noi ținem și boi de jug,
Și codri-avem destui, și iese apa
Oriunde-ai da-n pămîntul sur cu sapa!
Și-astfel de Itaca, străine tată,
Chiar pînă-n Troia ni s-a dus cuvînt,
Iar Troia asta-i foarte-ndepărtată,
Precum aud, de-al grecilor pămînt!”
Vorbind așa, l-a-nseninat deodată,
Căci bine el vedea că toate sînt
Așa cum le spusese-acum Atene.
Deci iarăși începu vorbiri viclene,
Cu foarte multă iscusinț-al cării
Isteț un meșter el era oricînd:
„Și-n Creta cea zvîrlită-n largul mării
Eu multe-am auzit pe mulți spunînd
De Itaca. Și-un pas al întîmplării
M-aduce cu-aste scule-acum, lăsînd
Și-acasă la copii pe-atîtea scule.
Iar eu fugii, c-avui pricini destule,
S-omor pe Orsiloc, pe nentrecutul
Acel viteaz ce-n fugă biruia
Pe cei mai iuți flăcăi din tot ținutul
întinsului ostrov ce-l locuia.
Acesta-și puse-n gînd să-mi prade-avutul
Ce-n Troia-mi adunai cu muncă grea,
Pe jos în lupte-nsîngerînd pămîntul
Și-n nave-n lupta apelor cu vîntul.
Căci vru pe-al Troiei cîmp stăpîn să-mi fie
Și cap să-l am pe tată-său, ci fui
Eu însumi cap, c-așa-mi plăcuse mie!
Pe-acesta deci cu lancea-l străbătui,
Pe cînd venea din cîmp, fără să știe
Că stau c-un soț la pîndă-n calea lui,
Și noaptea fu, și nici un om de față,
Și-așa i-am stins pe-ascunsul dulcea viață.
Apoi la malul mării cei deșarte
Fugii pe la fenici și i-am rugat
La Pilos să mă lase-ori mai departe
Prin Elis la epei, și le-am jurat
Din prada mea ca plat-a treia parte.
Furtuna însă-ntr-alte părți i-a dat
Spre-al lor năcaz și-un spor de trude grele,
Căci bine știu că n-au vrut să mă-nșele.
Și-aici ne-a-mpins asear-un vînt al mării.
Trudiți intrînd în port nici n-am gîndit,
Deși flămînzi, să stăm de-ale mîncării,
Ci-ndată ne-am culcat. Iar eu trudit
Dormeam adînc, cînd ei, zoriți plecării,
Mi-au scos din navă tot, și mi le-au pus
La cap unde durmeam; trăgînd odgonul
S-au dus apoi spre țara lor, Sidonul.”
Zîmbi Atene-atunci și-i sta-nainte
Schimbată-n chipul unei mari femei,
Frumoasă-n trup și naltă și cuminte.
L-a strîns de mînă-ntru zîmbirea ei,
Pe nume-apoi i-a spus și-a zis cuvinte:
„Viclean mi-ar fi chiar unul dintre zei,
Nu om de pe pămînt, dar zeu să fie,
Acel ce te-ar întrece-n viclenie.
Dar nici în țara ta nu te mai saturi
De poznele ce-atît de dragi îți sînt,
Să-nșeli cu vorbe spuse pe de laturi,
Scornind, sărmane om, așa din vînt?
Dar haide-acum și las-aceste-oftaturi
…………………………………………………………
…………………………………………………………
…………………………………………………………
Dar tot n-ai cunoscut acum pe fata
Lui Zevs, pe-Atene, cea care stătui
Păzindu-te mereu de nendurata
Pierire-oriunde-ai fost! Și te făcui
Iubit și de feaci! Și iată-s gata
Să-ți dau povețe unde poți să pui
Ce-ți deteră feacii la plecare
Prin însuși sfatul meu și-a mea-ndemnare.
Și vreau să-ți spui și ce amărăciune
Și cîte ai să-nduri în casa ta;
Acum tu deci nevoii te supune
Și nimănui tu nu te arăta.
De-a ta sosire deci nimic nu spune
La nici un om, ci tăinuit vei sta
Și multele-ți dureri le rabdă-n pace
Și-orice nedrept, și-oricine-orice ți-ar face.”
Răspunse el:. „Cu greu te pot din față
Cunoaște muritorii, chiar și-acei
Ce foarte-ades te-ar fi văzut în viață,
Căci poți să iai făptura care-o vrei.
Dar știu că-mi deteși foarte mult povață
În largul cîmp al Troii printre-ahei.
De după ce s-a-ntins pe Troia fumul
Și noi pe-al mării larg luarăm drumul,
Eu nu te-am mai văzut pe nicăivea
Și nici nu știu să fi venit să-mi faci
Vrun bine-n drum, s-abați nenorocirea.
Ci stînd răbdam gemînd, văzînd că taci.
Iar zeii-au vrut să-mi curme rătăcirea.
Atîta știu, că-n țară la feaci
Tu mă-ntăreai cu vorbe-mbărbătate
Și însăși tu mă duseși în cetate.
Acum te rog cu lacrimi, și-mi răspunde,
Căci tot nu cred că-n Itaca-s ajuns,
Ci-ntr-alt pămînt, mai știu și eu pe unde,
Și-ți bați de mine joc cu-acest răspuns,
Și-alt gînd acum în mintea ta s-ascunde!
Pe Zevs te rog și nu-mi ținea-n ascuns:
În Itaca sînt eu? Sosit-am dară
Și-ajuns-am în sfîrșit și-n dulcea țară?”
Răspunse ea: „Așa ești tu din fire,
Că-n toate-apururi totul bănuiești.
Cum crezi că te-aș lăsa-n nefericire,
Precaut, ager și-nțelept cum ești?
Dar care-n lume-alt om dup-o sosire
Din drum așa de lung, cum tu sosești,
N-ar merge-ntîi să-și vadă, multdurutul,
Nevasta sa și fiii săi și-avutul?
De-acestea ție însă nici nu-ți pasă
Să-ntrebi, ci vrei, ca omul înțelept,
Să-ncerci dintîi soția ta de-acasă
Ce-și plînge-amarul jalei ei din piept
Și-i zi și noapte-n plîns, că nu-l mai lasă
Eu nu m-am îndoit nicicînd, ce-i drept,
Și o și știu, că fără de tovarăși
Ți-e scris să te rentorci acasă iarăși,
Dar nu puteam eu să mă prind, vezi bine,
Cu unchiul meu Poseidon, că mă tem
De cîtă ură mai purta pe tine
De cînd orbiși pe scumpu-i Polifem.
Și n-avea saț mîniei s-o aline.
Dar haid, ca să te-ncrezi, și să vedem
Ostrovu-ntreg. Aici e portul țării
Cel sfînt, a lui Forkin, moșneagul mării.
Și-aici măslinul sfînt al umbrei groase,
Dincoace locul sfînt unde-ai jertfit
Prin largul gol al peșterii noptoase
Naiadelor; și iată-l și Nerit
Cum urcă-n ceruri piscuri păduroase!”
A zis și ceața-n laturi s-a ferit
Și-ostrovul s-arăta senin în zare,
Iar el acum plîngea cu hohot mare.
Căzu-n genunchi și sărută pămîntul
Iubitei țări, că-n urmă l-a văzut.
Nălțîndu-și deci și ochii și cuvîntul,
Așa el se ruga-n genunchi căzut:
„Voi, nimfelor, pe care Zevs preasfîntul
Născutu-v-a naiade! N-am crezut
Că am să vă mai văd pe lume-odată!
Primiți-mi numai ruga deocamdată.
Și-apoi, precum le-aveați odinioară,
Avea-veți iar al jertfelor prinos,
De-o vrea și-Atene, falnica fecioară,
Să fiu din toate-acestea rele scos
Și tot ce-avui să am, de-a doua oară,
Iar scumpul fiu să-mi crească sănătos!”
Atene însă i-a curmat vorbirea:
„Să lași aceste-acum, și ține-ți firea!
Și haid s-ascundem lucrurile tale,
Să-ți stea și-ntregi și toate cum au fost,
Apoi să punem amîndoi la cale
Cam ce-am putea să facem mai cu rost.”
A zis, și-apoi pornind pe-ntinsa cale,
Intră-n ponor să cate-un adăpost
Prin negre colțuri, locuri tăinuite.
Deci vesel Odiseu, cu mîni grăbite,
Căra-năuntru mult-aramă rară
Și aur greu și mîndre haine moi
Pe care-n dar feacii i le dară.
Iar după ce-au sfîrșit, c-un greu pietroi
În urma lor ponoru-l astupară.
Și jos lîngă măslin șezur-apoi
Și-așa vorbeau cei doi ai iscusinții,
Punînd la cale cum s-omoare prinții.
Și-așa-ncepu puternica stăpînă:
„De-ntîi, tu Odiseu, să te socoți
În care chip să faci să-ți cadă-n mînă
Acești nerușinați, ce-n chip de hoți
Spre-a ta pierire toate-acum le mînă,
Stăpîni pe casa ta, pe-argații toți.
Deci vezi acum, de-ntîi s-abați năpasta,
Căci stau în casă și-ți pețesc nevasta
Și-i tot făgăduiesc o zestre mare
Și foarte-o strîmtoreaz-acum, iar ea
Tot face nunții-o vecinic-amînare
Și-așteaptă să te-ntorci, și foarte-i ia
Cu mari făgăduieli pe fiecare
Și vești trimite-oricărui ins, că-l vrea,
Dar alte gînduri poartă-n cap ascunse.”
A zis, iar Odiseu oftînd răspunse:
„Vai, tristă moarte m-ar fi scos din viață
Și-aveam să fiu ca fiul lui Atreu,
De nu mi le-ai fi dat acum pe față,
Ucis cînește-n chiar palatul meu!
Dar cum să-i pedepsesc? O, dă-mi povață
Și-aproape stîndu-mi, dă-mi și-acum mereu
Puterea ce-o aveam cînd noi eroii
Sfărmam cununa cea de zid a Troii.
Căci mintea ta de-ar sta ca să m-ajute
Ca-n vremile de-atunci, eu m-aș lupta
Cu tine-alături, chiar de-ar fi trei sute!
De-ar fi numai cu mine mîna ta!
Răspunse-Atene-atunci: „Acum tu du-te,
Iar eu voi fi cu tine și-ți voi sta
Părtaș în orice rău, și te voi scoate
Cînd puse-or fi la cale-acestea toate.
Și cred că nu un singur prinț, nebunul.
Cu sînge roș și crieri va-ndulci
Pămîntul sur, ci toți ce-ți fură bunul
Și casa ta ți-au supt-o pîn-aci!
Dar ca să nu te poată ști nici unul
Că tu ești Odiseu, îți voi zbîrci
Frumoasa piele-a membrelor dibace
Și gol de plete capul ți-l voi face.
Și face-voi și mîndrii ochi să-ți cadă
Sub frunte-adînc, și-n zdrențe-o să te-mbrac,
încît să curgă-n urma ta pe stradă,
Și-un chip de groază lumii-o să te fac,
Ca neștiut și prinții să te vadă
Și-așa nevasta ta și Telemac.
Acum de-ntîi tu pe purcar ți-l cată,
Pe-acel ce-i tot purcar ca și-altădată,
Căci el și-acum ți-e slugă cu credință
Și-ți are pe copil așa de drag.
Sub steiul Corax cel cu prisosință
De ape dulci, afla-l-vei stînd pe prag,
Iar porcii rod și ghindă cu priință
Puterii lor și jirul cel de fag,
Bînd apa din umbritele izvoare
Cari dau grăsimii carne lucitoare.
Rămîi la el și-ntreabă-l și-l descoase;
Iar pîn-atunci o fugă am să dau
La Sparta cea cu fetele frumoase,
Pe dulcele copil al tău să-l iau,
Căci el pe-adîncul mării-ntunecoase
E dus de cîtva timp la Menelau,
Să-ntrebe de ești mort și unde-anume;
Iar viu de ești, pe unde-alergi prin lume?”
Răspuns-a Odiseu și-a zis cu jale:
„Vai, toate le știai și nu i-ai spus!
Ori vrei să-ndure-acum și el pe cale
Ca mine-amarul sterpei mări? E dus,
Și-i pierd mișeii-averea casei sale!”
Dar zis-a fata tatălui de sus:
„Nu-i duce grija! Eu l-am dus cu mine,
Să-și facă nume bun prin țări străine!
Și nici un fel de grijă nu-l apasă,
Ci-n casa lui Atrid petrece-acum,
Cinstit un oaspe la bogata-i masă!
Pîndesc, adevărat, vro cîțiva-n drum,
Că doară-l pot ucide pîn-acasă.
Dar n-au să izbutească nicidecum
Și mai întîi pămîntul îngropa-va
Pe-acei ce-ți stric-a verile și slava!”
A zis, și-n clipă ca un moș el stete
Cînd ea-l lovi domol cu varga ei.
Prostite-avea privirile șirete
Și gîrbov trupul cel cu
Dar mîndrul cap i se goli de plete,
Și-obrajii-aveau zbîrceala vechii piei.
Și-un strai îi dete plin de zoi și zgură,
Și-o rea tunică, numai cîrpitură.
Deasupra-i puse-o blană pleșuvită
De cerb, și-n mîni o ghioagă, iar de gît
O tristă traistă foarte rău cîrpită,
Cu baierul de sfori. Și-a fost urît!
Așa le-a fost deci taina chibzuită.
Atene-apoi plecă numaidecît
La Sparta-n țara cea dumnezeiască,
Pe dusul fiu spre țară să-l pornească.


←Cartea XIII Odiseea de Homer
Cartea XIV Cartea XV→


Lăsînd acum limanul deci pornit-a
Să urce Odiseu la deal pe drum
Stîncos și strimt, prin foarte-mpădurita
…………………………………………….. așa precum
Atene 1-a-nvățat și deci găsit-a
Pe-acel purcar ce-i îngrijea și-acum
De-avere, mai cinstit decît … … . .
Argat ce-avu… … … … … …
Pe-acesta deci găsitu-l-a-n pridvorul
Înaltei case, dintr-un larg ocol
Pe care singur și-l făcu păstorul
Pe-un nalt colnic ce sta nainte gol,
Tîrziu (pe cînd lipsea stăpînitorul)
Și bine-nchis cu zid în rotogol
De pietre mari și puse linii-linii,
Și mulți îl streșineau deasupra spinii.
Pe-afar-apoi, în șiruri rînduite,
Cît ține-ocolul își bătuse pari
Și mulți și deși, tot inimi dezlipite
De negrul miez al verzilor stejari.
Clădi de dou-ori șase apoi, lipite,
Cotețe-n curte și de-ajuns de mari,
Și-n tot cotețu-avea, și mari și grele,
Cincizeci de scroafe cu purcei la ele.
Iar mascurii durmeau sub gard pe-afară,
Toți grași și mari, dar mult mai puțintei.
Au fost ei mulți, dar prea-i împuținară
Obraznicii viteji cu chip de zei,
Că-n orice zi ei trimiteau la țară
S-aduc-un vier de cină pentru ei,
Tot cel mai gras și bun. Și-acum, din turmă.
Trei sute șasezeci sînt cei din urmă.
Iar patru cîni în preajma-ngrăditurii
Durmeau pe lîngă porci, dulăi bătrîni,
Și iuți și răi ca fiarele pădurii,
Crescuți de mici, că, vrînd să aibă cîni,
Porcarul îi ținea s-alunge furii.
Iar el acum tăia, ținînd în mîni
O piele grea de bou, strălucitoare,
Opinci, cătînd măsura pe picioare.
Iar patru soți ce-avea erau la muncă.
Cu turmele de porci rătăcitori
Plecară trei și-aici și-ncoa pe luncă.
Pe-al patrulea pornise-acum din zori
Să ducă la palat, după poruncă,
Un vier, să-l taie prinții pețitori,
Obraznicii, și lacoma lor gură
S-o sature de vin și de friptură.
Dulăii lătrători cînd îl văzură
Urcînd la deal, străin și dezbrăcat,
Săriră iuți, cu multă lătrătură.
Dar repede-Odiseu s-a tupilat;
Zvîrlind toiagul și tăcînd din gură.
De-o pacoste cam rea el ar fi dat
De nu sărea purcaru-n sîrg din stînă,
Zvîrlindu-și pielea cea de bou din mînă.
Iar cînii-apoi de spaimele bătăii,
Căci foarte huiduia, cu pietrii dînd.
Grăbiți s-au risipit pe coasta văii.
Și-ntors spre Odiseu, vorbi zicînd:
„Era să mi te rup-aici dulăii,
Sărmane moș, de nu săream eurînd!
Mai mare-ocara! Căci și-așa pe mine
Mă bat destul gînduri și suspine.
Că stau și m-obidesc cu plînset mare
De bunul meu stăpîn care-l avui,
Și-i pasc pe dealuri mascurii pe care
Toți alții mi-i mănîncă-n locul lui.
Iar el lipsit sărmanul de mîncare
Pribeag o fi cerșind și cui și cui,
Prin țări străine
De-i viu pe unde-o fi și vede cerul.
Dar haide-acu-n bordei, și pînă mîne
Să stai să te-odihnești vro zi măcar,
Să-ți saturi inima de vin și pine,
Căci mult vei fi cerșit tu și-n zădar!
Apoi să-mi spui ce om ești tu, bătrîne.”
Așa-i vorbi cinstitu-acest porcar
Și-n cas-apoi cu el să șadă-l duse
Pe-un strat de ramuri verzi, pe care-i puse
O piele grea de capră-n munți vînată,
Cu păr bălțat, pe care-o așternea
Supt el porcarul noaptea cîteodată,
Și vesel Odiseu de ce vedea
Îi zise-atunci cu inim-alinată:
„Părintele din cer noroc să-ți dea,
Și tot ce vreai, cu zeii dimpreună,
Că-mi faci cu drag primirea asta bună!”
Tu dînd răspuns, așa i-ai zis, purcare:
„Nu pot să nu primesc cu drag pe-oricari
Străini sărmani veniți din lumea [mare],
De-ar fi chiar și mai răi decît cum pari,
Căci Zevs pe cerșitori în pază-i are
Și-a lui e grija de-orișice drumari.
Iar dacă nu putem să dăm cu plinul,
Plăcut îi e lui Joe și puținul.
Ci-așa e soarta unui rob! Să fie
Mereu cu frica-n sîn, cînd tineri sînt
Stăpînii lui! Și nu mai cred să vie
Cel vechi care-l avui, căci tatăl sfînt
I-a-nchis orice cărări pe vecinicie!
Ce bine-aș mai avea pe-acest pămînt,
Și-avere mi-ar fi dat, fără de rugă,
Cum nu cred c-a mai dat stăpîn la slugă
Cînd vrednic sluga-și poart-a ei credință,
Iar Zevs din cer dă muncii sale spor.
Pămînt el mi-ar fi dat și locuință
Și-o vrednică nevastă, să mă-nsor,
Căci și eu mă trudesc după putință
Să-i fiu averii-un zornic strîngător.
De-ar fi rămas să moar-aici în pace,
Vai, ce-aș putea să-i cer, ce nu mi-ar face!
Și-i mort acum! Și-așa căzu năpasta;
Vai, cum n-a dat cel sfînt să fi pierit
Cu neamul ei, și-ntreg și tot, nevasta
Elena, cea ce-acestea le-a pornit!
Vai, cîți și cîți pentru Elena asta
Cu zile-au mers la Hades cel cumplit.
Și tot pentru-Agamemnon cel cu nume
S-a dus și-al meu stăpîn, și-i mort prin lume.”
Așa vorbind, și-a strîns sub cingătoare
Cămașa lui, și la cotețe-apoi
S-a dus grăbit, la-nchisele popoare
De grași purcei, și repede napoi
Veni cu doi să-i puie-n frigătoare.
Pîrlindu-i deci la flăcări p-amîndoi,
Bucăți îi rupse și pe-acestea-nfipte
Le-ntoarse peste foc pîn-au fost fripte.
Fierbinți așa-n frigări, gătiți de cină,
I-a pus în fața oaspelui curînd.
Deasupra lor a presărat făină,
Și-apoi și el, aproape-n față-i stînd,
Turnîndu-i dulce vin, o cupă plină,
Ședea mereu poftindu-l și zicînd:
„Hai, ia cît vrei! Mănîncă-n bună pace
Ce poți găsi la biete slugi sărace.
Căci porcii grași și vierii buni ni-i taie
Mîncîndu-i ticăloșii pețitori!
Cum nu se tem de-a cerului bătaie
Și cum n-au mil-a fi mai cruțători!
Dar lucru de glumit să nu le paie,
Căci văd din ceruri cei nemuritori,
Și foc pe capul celor răi adună,
Căci ei dreptate vreau și fapta bună!
Căci și vrășmașii răi ce merg și strică
Străine țări cu foc și cu omor,
Cînd prăzile-n corăbii le rădică
Și pînze-ntind să plece-n țara lor,
Și lor le dă prin gînd grozava frică
De Zevs, căci este-atotpedepsitor.
Dar astea poate știu ceva, mișeii,
Și-au prins ce-au hotărît pesemne zeii,
Că-i mort stăpînul Odiseu, de-aceea
Nici nu se-ntorc la casa care-o au
Și nici, precum e drept, nu cer femeia.
Ci făr’ de nici o grijă-n suflet stau,
Mîncînd un bun străin, c-a lor e cheia,
La tot ce-i prin cămări, ce iureș dau!
Că n-au nici o măsură măsurată,
Și cîte nopți și zile-au zeii, tată,
Nu taie cîte-o vită, cum le vine,
Nu, două numai! Și scoțînd în șir
Găleți de vin, le storc, sărac de mine!
Ce-averi în vite-avea, și-acum mă mir,
Cum n-au avut cirezi alți domni, vezi bine!
Nu-n Itaca la noi, dar și-n Epir!
Atîtea turme-n staule n-adună
Nici douăzeci de principi împreună.
Dar stăi să-ți spui cu de-amănuntul dară.
Cirezi de șase ori dou-avea de boi
Și tot pe-atîtea turme-ntr-altă țară
De porci, și-un număr negrăit de oi
Și capre avea, pe cari le pasc pe-afară
Și slugi de-acolo și-oameni dintre noi
Iar unsprăzece turme
Aci-n ostrov le pasc.
Pe zi trimete-o vită tot păstorul
La curte deci, iar capre din bunget,
Pe cea mai gras-o duce păzitorul.
Și-așa se scurg acestea-ncet, încet.
Eu sînt aici la porci îngrijitorul
Și-aleg pe cel mai gras și li-l trimet!”
Vorbea. Iar Odiseu mînca-n tăcere
Și beau mereu din vin cu gust de miere,
Căci rele gînduri frămînta prin minte
Și-acelor prinți mișei pierire rea.
Și-așa rupînd pripit, mînca nainte.
Iar cînd a fost sătul, și-acum stetea,
Luînd o cup-acest purcar cuminte
Și vin turnîndu-i, l-a poftit să bea.
Și vesel Odiseu de-ntinsa cupă
Tăcerea lung-așa-ncepu s-o rupă:
„Iubite-al meu, te rog, dar cine fuse
Bogatu-acel de domn de care-mi spui
C-aici el cumpărat cu bani te-aduse?
Dar văd că-mi tot vorbești de moartea lui,
Căci poate l-am văzut vrodată-n lume
Și știe Zevs și cei cu nemurire
De-avu noroc ori nu, să-l văd și eu,
Ori poate să fi prins de el vro știre,
Căci multe țări bătui în drumul meu.”
Așa vorbi Ulis, dar cu mîhnire
Răspunse-așa cinstitul om Evmeu:
„Vai, nici un om pribeag de-acum nu este
Din cîți ne vin și-aduc din lume veste.
Nici unul nu-i în stare-acum să poată
S-aducă despre el crezute știri!
Ne mint destui sosiți din lumea toată,
Căci au nevoie bieții de-ngrijiri.
Dă cîți nu vin! Să-i strîngi, ai face-o gloată.
Orice pribeag și-un om de nicăiri,
Sosit pe-aici, îndrugă cîte-n stele,
Mințind pe la palat stăpînei mele.
Căci daruri ea le dă, primindu-i bine
Și multe-ar vrea să afle de la ei,
Iar genele-i de plîns îi stau tot pline,
Bocește-așa, ca bietele femei
Cînd soții lor le mor prin țări străine.
Și-acum și tu, bătrîne, văd că vrei
Să mai scornești cum capul tău te taie,
Că doară doar ți-am da vrun rînd de straie!
Iar lui vulturii-n văi întunecoase
Și cînii i-or fi ros de mult acum
Sărmana carne-a galbenelor oase!
De mult e poate dus pe-al morții drum,
Mîncat de peștii mării-ntunecoase,
Iar oasele lui zac făcute scrum
Pe-un mal pustiu, în știu-eu ce pămînturi,
Sub mult nisip adus grămezi de vînturi!
Așa-i cumva pierit fără de nume!
Și-așa la toți la cîți i-au fost amici,
Dar mie mai ales, vai, mie-anume,
Necazuri ne-a lăsat și plîns pe-aici.
Că n-aș găsi mai bun stăpîn pe lume
De-aș merge-oriunde-aș merge, nu, și nici
La mama mea, la tată-meu, sărmanii,
La cei ce mi-au crescut din leagăn anii.
Nu-i plîng eu pe părinți atîta-n viață
Și nu mă plîng, măcar doresc mereu
Să fiu cu ei, să-i văd o dată-n față,
Cît plîng și mă topesc pentru-Odiseu.
Pe el, cel dus, chiar nefiind de față
Nu-i zic pe nume, că mi-ar fi cu greu;
Și-atît de drag mi-a fost că mi-e cu frică,
Încît și-acum că-i mort, îi zic bădică!”
Iar mult pățitul rege-a zis: „Firește,
Tu nici nu crezi ce spune-un om bătrîn
Și nici nu-ți intră-n cap că el trăiește,
Și-aceleași gînduri vecinice-ți rămîn.
Eu nu vorbesc așa cum se vorbește,
Ci iată-ți jur: se-ntoarce-al tău stăpîn!
Iar cînd va fi sosit, atunci de-ndată,
De bună veste-a mea să-mi dai ca plată
Un rînd, și nou și mîndru, de vestminte!
Dar oricît sînt de gol și de-amărît,
Eu n-aș primi nimic mai denainte!
Ca porțile din Iad mi-e de urît
Acel ce lingușiri vorbind, te minte
Cînd multele nevoi îl strîng de gît!
Deci Zevs, întîiul dintre zei m-asculte!
Și sfînta vatr-a focurilor multe
De jertfă-n casa cea fără prihană
A regelui cel vrednic, astăzi dus,
La care eu cu inima sărmană
Sosit-am azi, asculte-mă ce-am spus!
Și-așa mă bat-o soart-a mea dușmană
Cum nu spui adevăr și-așa cum nu-s
Aceste drepte, că-i pe drum, știu bine,
Cel mult o lună, și-a sosit, căci vine!”
Răspuns-ai tu purcare-atunci acestea:
„O, moșule, știu bine că nici eu
Cu dar nu-ți voi plăti vrodată vestea.
Și nici nu se va-ntoarce Odiseu!
Dar haide bea, și să curmăm povestea.
Și nu-mi tot aminti de el mereu,
Că lacrimele-mi curg pe-obraji fierbinte,
Cînd bunul meu stăpîn îmi vine-aminte.
Dar vorba ce-am vorbit, ea ni-e jurată!
De-ar da numai părintele ceresc
Să-l văd eu pe Odiseu venind odată
Așa precum și eu mi-l tot doresc,
Și-a lui soție și bătrânul tată
Și bietul fiu cu chip dumnezeiesc.
Ei, iarăși plîng! Cînd mă gîndesc la dînsul,
La bietul fiu, m-apucă-ntr-una plînsul.
Dar cei din cer mi-l cresc cu bucurie!
Și-o spui și-acum, cum altora le-am spus,
Că-n lume mai prejos el n-o să fie
Decît iubitu-i tată cel răpus;
Frumos la chip și plin de voinicie
Și n-a putut nici om, nici zeu de sus
Să-i strice mintea-n cap și judecata,
Și-acum la sfîntul Pilos el plecat-a
Să-ntrebe de-Odiseu, iar petitorii
La-mtoarcere-l! pîndesc, doar ar stârpi
Pe cel din urmă stîlp din următorii
Acestui neam. Dar fie ce va fi,
Ori au să-i stingă viata pînditorii,
Ori Zevs cu mîna-ntinsă-l va feri,
Acum noi să-l lăsăm acolo-n cale,
Iar tu să-mi spui necazuri de-ale tale.
Să-mi spui adevărat, c-așa e bine:
Ce om pribeag ești tu? Din ce pămînt?
Și-orașul tău în care parte vine?
Venit-ai pe corabie-adus de vînt?
Și cum te-aduseră vîslași pe tine?
Și-acei vîslași, ei ce spuneau că sînt?
Că n-ai venit pe jos, și nici cu zborul!”
Răspunse-așa-ndelung pătimitorul:
„Eu toate-adevărat ți le voi spune!
Dar vreme de-am avea, și-ndeosebi
Pe timp mai lung mîncări și vinuri bune,
Și-argatii tăi să-ți caute de trebi,
Și-n liniște la vorbă noi ne-am pune,
Atunci și-un an întreg tu poti să-ntrebi
Și tot n-aș isprăvi să dau pe față
Pe cîte zeii-au vrut să rabd în viată.
Eu deci sînt om din Creta cea bogată,
Din om bogat. Iar tatei i-a născut
Copii mai mulți nevasta cununată,
Și-n mîndrele-i palaturi ne-a crescut.
Dar eu sînt fiu din mamă cumpărată.
Dar cine deopotrivă mi-a făcut
Cu alții-ai săi copii, cu-ntreagă pace,
De tata meu, Cast6r a lui Ilace.
A lui odraslă sînt, și fală-mi este,
Căci el pe-atunci era printre cretani
Cinstit cum singur Dumnezeu mai este.
Și vrednic om, și bun, și-avea și bani
Și mai ales băieți, de-i merse veste.
Dar cînd s-au împlinit și scrișii ani,
Ajuns a fost și el de mîna sorții
Și-i dus de veci în trista noapte-a morții.
Au și-mpărțit copiii săi de-ndată
Prin sorți averea lui; iar eu, mai mic,
Primii ca vitreg parte-mpuținată,
O casă ce mi-au dat și-altce nimic.
Avui noroc că mă-nsurai c-o fată
Cu multă zestre, căci eram voinic,
Și sprinten om frumos, nu buturugă,
Și n-așteptam la luptă-ndemn și rugă.
Firește,-acum s-au dus acestea toate!
Dar orișicum, cînd vezi ce oase am,
Tu poți gîndi ce-am fost și judeci, poate!
Căci multă foame-am dus. Voinic eram,
Că-mi dete-Atene bărbăție-n coate,
Să rup dușmana oaste-n care-ntram,
Cînd rele gînduri frămîntam în minte
Pe cei ce-ursita mi-i scotea nainte,
Și stam și-mi alegeam din loc de pîndă
Tot cei mai buni bărbați și negîndind
La rău și moarte inima-mi flămîndă,
Eu cel dintîi din toți ieșeam, sărind
Cu sulițele-n mîni să duc osîndă
Și niciodată nu-ncetam să prind
Din oamenii dușmani pe orișicine
Era mai slab la fugă decît mine.
Dar nu-mi fu lucrul drag, nici căsnicia
Acea ce crește străluciți copii,
Ci drag-aveam în lupte vitejia
Și lucii lănci și vuiet pe cîmpii
Și nave și vîntrele și mînia
Săgetii-n zborul tristei bătălii,
Tot triste lucruri cari pătrund în case
Și celor blînzi par lucruri fioroase.
Dar mie ……………….
………………………………..
………………………………….
…………………………………..
…………………………………..
Iubeam ce-mi puse-n suflet Zevs preanaltul,
Căci unii-un lucru vor, iar alții altul.
Deci zece ani purtai războiul mare
La Troia-n cîmp, și-am fost pierirea ei,
Și-am rupt cetatea lui Priam cea tare.
Și veseli ne-ntorceam, sărmani ahei,
Dar Zevs îi risipi pe-adînca mare
Și-asupră-mi, vai, cel urgisit de zei,
Își puse-n gînd, voind să pier de-a dreptul,
Amare lucruri Joe prea-nțeleptul!
N-am stat ca să mă bucur nici o lună
De fii și de nevastă și de-averi,
Ci zor avui, din inimă nebună,
Să plec la Nil, ca să-mi gătesc dureri!
Deci nouă nave-mpins-am împreună
Cu alți ai mei tovarăși corăbieri
Ce-aveau și ei nebun ca mine dorul,
Și-n sîrg se strînse-n dînsele poporul.
Deci șase zile ni s-au scurs drumețe,
Cu joc și vin și multe vite-am dat
Și zeilor și lor pentru ospețe.
A șaptea zi-n corăbii ne-am urcat,
Plecînd din Creta-n largul mării crete.
Un vînt frumos din nord bătea curat,
Și ca pe-un rîu mergeam, căci el statornic
Făcea s-avem un mers plăcut și spornic.
N-avui nici navă dată vătămării
Și nici ajuns de-al mării rău vrun ins.
Deci cîrma ne ducea și vîntul mării,
Și-a cincea zi pe rîul cel întins
Intrarăm, pe Egipt, spre miezul tării.
Deci navele cu-odgoane mi le-am prins
Și
Trimesei deci pe-o seamă să se ducă
Pe mal spre-a ispiti pe-acest popor.
Dar ei obraznici, gata de măciucă
Și și-ncrezuți că pot ceea ce vor,
De jaf acolo pe moșii s-apucă
Și mîndra țar-o ard pe placul lor,
Ucid bărbați și jăfuiesc podoabe
Și iau femei cu prunci cu tot ca roabe.
Dar scump plătiră fapta-le-ndrăzneții!
Căci plînsetu-n cetate-a străbătut,
Și-ntreg poporu-n faptul dimineții
Sări pe-ai mei, iar cîmpul s-a umplut
De-oșteni pe jos, și-au curs și călăreții,
Întregul cîmp era un coif și-un scut,
Iar Joe cel ce fulgere trimete
Cumplită spaimă-n oamenii mei dete.
Și nimeni nu-ndrăzni pe cîmp afară
Să stea fățiș și n-avea nici un rost,
Căci multe rele-acu-i încunjurară
Din multe părți, din toate cîte-au fost.
Pe mulți ai mei cu spada-i spintecară,
Iar cîți cătau prin scorburi adăpost,
Căzură prinși și merseră-n robie
Ca slugi de-a pururi și-n necaz să fie.
Iar eu, căci însuși Zevs a vrut să-mi poarte
Prin minte-un gînd așa de jalnic, eu
— Mai bine-aș fi murit, urmînd o soarte
Cumplit-atunci, decît să am mereu
Să-ndur mai grele morți decît o moarte —
Eu pusei coiful de pe capul meu
Și scutul jos, pe galbena țărînă
Și lancea mi-o zvîrlii alarg din mînă.
Și-am mers să-ntîmpin iuții cai și carul
Acestui rege, ca-n genunchi să-i spui
Și reaua faptă ce-o făcui și-amarul.
Deci foarte-am plîns, dar și noroc avui,
Că-n urmă mă iertă și-am mers în carul
Crăiesc ce-avea, spre-oraș, de-a dreapta lui.
Ce-i drept, sărit-au mulți, cuprinși de furii,
Cu lănci să-mi stingă calda boare-a gurii,
Dar el îi tot oprea cu frică mare
De Zevs, acel ce-ajută pe străini
Și bate-amar pe cel făr’de-ascultare!
Și-am stat acolo șapte ani deplini
Și multe-averi am strîns, că-mi da oricare
Din oamenii de-aici, cu pumnii plini.
Dar cînd veni și-a opta vară-n fine,
Un om fenician veni la mine,
Și lucruri de-amăgit știa nespuse,
Un om înșelător, că-n fel de fel
El multe rele pîn-atunci făcuse.
Și-așa m-ademeni să merg cu el
În țara sa, Fenice, unde spuse
C-avea averi și case-acest mișel.
Un an întreg stătui cu fenicianul,
Iar cînd apoi se-ntoarse-n urmă anul,
Făcu să plec în Libia pe mare
Cu el, și-mi tot cînta c-ar fi ducînd
Să vîndă mărfuri, dar a mea vînzare
Și prețul de pe mine-i stete-n gînd!
Aveam prepus, dar sta de mine tare.
Și-un vînt de nord sufla, frumos bătînd
Și făr’ de-amestec cu vrun vînt de-airea,
Dar Zevs ne pregătea din cer pierirea.
Deci cînd acum pe larg aveam cărarea
Și nu se mai vedea nici un pămînt,
Ci numai cerul sus și-alături marea,
Atunci în urmă Zevs din cerul sfînt
A pus deasupra navei noastre-n zarea
Văzduhului un nor adus de vînt,
Iar norul se făcu cumplit la față,
Iar marea de sub nor s-umplu de ceață.
Și-atunci și Zevs cu mînă furioasă
Izbi-n corabie fulgerul, și-un foc
Făcu ca nava, ca din gardeni scoasă,
Cumplit să-și clatine povara-n loc,
Și-umplut-a fost de fum și de pucioasă.
Și toți căzură-n mare-ai mei, un joc
Al ei părînd prin undele grozave,
Un stol de ciori în jurul negrei nave.
Și-acolo-n mare le-a și fost mormîntul.
Iar mie, vai, deși nefericit,
Îmi dete însuși Zevs în mîni nefrîntul
Catarg, și-așa de el împletecit
De-a valma m-a purtat pe-adîncuri vîntul.
Deci nouă zile-ntregi am rătăcit
Și-a zecea zi, cu mare vuiet valul
Venind rostogolit m-a-mpins spre malul
Tesproților, și-aflai un om de bine,
Pe Fidon, rege-al ăstui neam tesprot,
Și bine vru pe-o vreme să m-aline.
Pe cînd zăceam pe mal, trudit de tot,
Iubitul său băiat a dat de mine.
Văzînd că-s mort de frig și nu mai pot,
Pe brațul lui m-a sprijinit flăcăul
Și-acasă el m-a dus, văzîndu-mi răul,
Și-un rînd de haine-ntregi pe mine puse,
Și-aici și de-Odiseu o știre-avui.
Zicea Fidon că oaspete-l avuse
Pe cînd el se-ntorcea spre țara lui;
Și multe-averi cîte-Odiseu aduse
Fidon prin lăzi păstra și le văzui:
Grămezi de aur mult și-aramă crudă
Și fier de cel lucrat cu multă trudă,
Așa c-ar fi avut din cît strînsese
Și zece rînduri de nepoți de-ajuns!
Iar de-Odiseu spunea că se dusese
Să cerce vrerea celui nepătruns
Din vecinicul stejar cu ramuri dese,
Să afle la Dodona vrun răspuns,
În ce chip ar intra, ca să n-o pață,
În țara lui, pe-ascunsul ori pe față.
Iar Fidon s-a jurat cu mari cuvinte
Pe zeii casei lui, că nava sta
Gătită-n port, cu-averi și cu vestminte,
Să-l ducă pe-Odiseu în țara sa.
Dar eu plecai de-acolo mai nainte,
Căci tocmai se-ntîmplase de pleca
Un vas de tesprioți, pe-un vînt propice,
Spre-ostrovul Dulichiu cel plin de spice.
Și-acestora porunci le dete craiul,
Ca-n pace să mă ducă la Ialc6s.
Dar lor le-a-ntrat în gînd să-mi facă traiul,
Din cît era de-amar și ticălos,
Așa cum n-are vorbe-a spune graiul.
Pe cînd pluteam pe largu-ntunecos,
Sărind m-amenințară cu osîndă,
Că rob de-acum le sînt și-o să mă vîndă.
Și-apoi m-au dezbrăcat pînă la piele
De strai și de manta și de pălurg
Și-mi deteră rupturi și haine rele
Și zdrențe, cum le vezi, că uite-mi curg
Pe urma mea și sînt urît cu ele.
Și-ajunserăm tîrziu într-un amurg
La Itaca, la mîndrele ogoare
Din țara cea cu mîndru-apus de soare,
Și-aici cu sfori puternic răsucite
Tîlharii m-au legat, credeam că mor,
În mîndra navă cea cu bănci cioplite.
Ieșind apoi pe mal din nava lor,
Cinară-n mal mîncări pripit gătite.
Dar zeii mie-mi deter-ajutor,
Și-ușor m-am dezlegat — și bun fu gîndul
Căci capu-ntreg în zdrențe-nfășurîndu-l
Și-ncet pe cîrm-alunecînd la vale,
Lipii de apă pieptul și-notînd
Vîslai cu mînile și-o lungă cale
În scurtă vreme-o străbătui, iar cînd
Văzui pădurea-n multele-ale sale
Desimi, intrat-am și mă-ntinsei stînd
Lipit pămîntului și-n pază bună.
Ei mult m-au căutat și mulți, pe lună,
………………………………………………………………
……………………………………………………………….
………………………………………………………………
……………………………………………………………….
Iar cînd apoi Ulis tăcu deodată,
Luînd cuvîntul, zise Eumeu:
„Sărmane om! Mi-e inima-ntristată
De cîte-ai tras, pribeag așa mereu.
Dar una numai prea mi-ai spus-o lată
Și n-am s-o cred: ce-mi spuseși de-Odiseu!
Ce lipsă ai, eu nu pot înțelege,
Să minți așa fără de țel, moșnege!
Îi știu întorsul lui! I-l știu eu bine,
Căci prea-l urîră zeii cei de sus!
Nu-n brațe de tovarăși dragi, străine,
Și nu la Troia-n cîmp mi l-au răpus
Dușmanii zei cu vreri pe el haine!
De-ar fi așa, toți grecii i-ar fi pus
Mormînt frumos, încît să-l știe-o lume,
Iar fiu-i ar avea de-a pururi nume.
Dar vai, l-au dus Harpiile spurcate!
Eu stau deoparte-acum, un biet purcar,
Și nu merg nicăiri, nici în cetate,
Și chiar dacă mă duc, se-ntîmplă rar
S-aud pe vrun străin care s-abate.
Ei îns-ascultă toți de-orce flecar,
Și-acei ce-și plîng pentru-Odiseu durerea,
Și cei ce-s bucuroși că-i pierd averea.
Dar mie de-ntrebări mi-e silă foarte,
De cînd un om etolian veni
Cu mofturi de-ale lui. Făcuse moarte
De om și-apoi pribeag el rătăci,
Și-n stîna mea, ca biet bătut de soarte,
Mult timp l-am găzduit și-mi povesti
Că-n Creta e și l-a văzut la rege
Și nave sparte de furtuni își drege.
Ci-n toamnă va sosi, ba-n vară poate,
Cu multe-averi și-aleși fărtați ai lui.
Și-acum, sărmane moș, de mi te scoate
Vrun zeu în drum, ce lipsă ai să spui
Minciuni și să-mi îndrugi de cîte toate?
Căci dacă te cinstesc și-n jeț te pui,
N-o fac fiindcă minți și-mi faci pe voie,
Ci fac de mila ta și pentru Joe!”
Răspuns-a Odiseu, vorbind cuvîntul:
„Și tot nu crezi! Mă mir ce suflet ai,
Că nu te-ndupleci nici cu jurămîntul!
Dar fac prinsoare dacă vrei, și hai
Noi martor să luăm pe Zevs preasfîntul
Că dacă se va-ntoarce,-atunci să-mi dai
Un rînd de haine, ca să plec acasă
La dragul Dulichiu, că d-asta-mi pasă!
Iar dacă n-o veni, și-s om ce minte,
Asmuță-ți slugii să m-arunce jos,
Din vîrful unei stînci, să-nvețe minte
Vrun alt golan să fie mincinos.”
Răspuns-a Eumeu și-a zis cuvinte:
„Ei da, străine, și mi-ar sta frumos!
Așa m-aș pomeni viteaz pe lume
Și vază eu mi-aș face-atunci și nume.
Că după ce te-aduc să-ți fac un bine
Și-n casă-mi te-ospătez ca pe-un străin.
Iubitul suflet să ți-l sting din tine!
Așa porcarul și-Odiseu istețul
Vorbeau, iar porcii-ntrau pe porți mereu,
Toți mari, iar vierii groaznici ca mistrețul,
Și-un mare grohot se făcea și greu
De porcii ce veneau, cătînd cotețul,
Și-atunci spre slugi cu strigăt Eumeu:
„Aduceți, soți, un vier ales anume,
C-avem un om străin venit din lume!
Să ne-ospătăm și noi și să se-ndemne
Și-acest străin! Că noi muncim de zor
Să paștem porcii, dar e scris pesemne
Să-i pape alții-n nemăsura lor!”
Zicînd, el începu să crape lemne
Cu-arama crud-a greului topor
Iar slugile-au adus un porc la scară,
Purtat acum pe cîmp a cincea vară.
Prinzînd despicătura care-o puse
Anume lîngă el deoparte, cînd
Crăpă stejarul și bucăți făcuse,
Luînd-o-n mîni, lovi cu ea-n curînd
Și sufletul din porc atunci se duse.
Tăindu-l deci ei l-au pîrlit, făcînd
Bucăți din el, și-Evmeu, precum se scoate
La jertfe,-a scos din măruntăi, din toate,
Prinos, pe care zeilor luminei,
Încins în prapur gras cu pospăit
Pe dînsul strat din lamura făinei,
L-a pus pe foc; apoi au pregătit
Felii din rest, să-și fac-ospățul cinei.
Pe-acestea deci pe foc le-au învîrtit
Cu mare grijă, prin țepușe-nfipte,
Iar cînd au fost pătrunse-apoi și fripte,
Le-au scos de prin frigări și-apoi umplură
De discuri masa cu fripturi fierbinți.
Evmeu a prins să-mpart-apoi friptură,
Căci drepte gînduri învîrtea prin minți,
Și-n șapte părți făcu o-mpărțitură.
Pe una deci, cu rugă celor sfinți
Deoparte-o puse, ca a lor s-o știe
Și nimfele și-al Maiei fiu, Ermie,
Și fiecărei slugi o parte-i dete
Și-o parte lui; și-a dat lui Odiseu
Ce-a fost mai bun din tot, un mare spete
Și-ntreg al porcului cel gras și greu.
Deci vesel Odiseu la parte-i stete
Și-a zis așa: „Cinstite gazd-al meu!
Iubească-mi-te Zevs din cer, ca mine,
Și-așa cum mă cinstești acum de bine!”
Răspunse-atunci Evmeu: „Mănîncă-n pace,
Sărmane moș ce poți găsi la noi.
Că Zevs din cer așa precum îi place
Nu dă la toți de toate și de-un soi,
Că poate tot ce vrea, și-aceea face!”
A zis și pentru Zevs făcu apoi
O jertfă-ntîi și-așa-nchinînd cu plinul,
Le-a pus apoi la toți prin cupe vinul
Și-a pus și lui Ulis, pustiitorul
Cetăților, iar el smerit stetea
La partea dată lui. Și-mpărțitorul
Felii de albă pîne le tăia,
Mesaliu robul (iar pe el păstorul
De mult agonisit aci-l avea,
Căci el pe banii proprii-l cumpărase
De cînd stăpînul său se-ndepărtase,
Și nici Laerte nu știa că-l are,
Nici trista doamnă cea cu mare dor).
Și-așa gustau cu toții din mîncare,
Cu mîni întinse spre bucata lor,
Iar după ce-au mîncat cu-ndestulare
Și toți și-au poto’.it al foamei zor,
Iar robul pînea în camar-o duse,
Tot insul capul spre odihnă-l puse.
Dar noaptea ce-a sosit fu-ntunecată
Și-un umed vînt de-apus bătea mereu.
S-ascunse luna-n nori, stîrniți deodată.
Iar Zevs ploua. Șiretul Odiseu
Cerca acum, cu vorbă-ndepărtată,
Că doar i-ar da cojocul Eumeu,
Ori unuia din slugi va spune poate
Să-i dea pe-al lui — că-l îngrijea de toate.
„Ia stați, măi oameni, și-ascultați încoace.
Mă-mpinge-acum tîlharul ăst de vin
Și bold îmi dă și limbii ca să toace!
Căci vinul face și pe-un om deplin
Cu mintea lui, să cînte și să joace
Și-a spune-așa prostii ca din senin.
De cari apoi pe ochi el mîna pune.
Dar dac-am început, eu tot voi spune.
De-aș fi voinic cum fui, și-ar da Cronidul
Să pot să mă mai iupt cum mă luptam
Pe cînd mergeam la pîndă pe sub zidul
Puternicei cetăți a lui Priam!
Ulis era și Menelau Atridul
Acolo capi, și-n rînd cu ei eram
Al treilea eu, căci ei m-au vrut cu toții.
Și-așa pe cînd eram acum cu soții
Ajunși odat-aproape de cetate
Și stam sub zidul cel înalt și gros
Pitiți sub arme-n bălării uscate
Și foarte deși ciulini, prin loc băltos,
Ne prinse-o noapte rea cu-nfricoșate
Suflări de crivăț ce-azvîrlea tăios
Și reci ca brumele-ai zăpezii fluturi,
Și numai sloi de gheaț-aveam pe scuturi.
Și-avînd manta, se-ntinse fiecare
Cu scutul peste cap. Dar eu lăsai,
Eu singur, biet de mine, la plecare
Mantaua-n cortul meu, n-o îmbrăcai,
Că n-așteptam un ger așa de mare.
Și stam acum în strîns încinsul strai,
Dar colea mai spre zori, răzbit cu totul
Lovii pe-Ulis, vecinul meu, cu cotul
Și vorbe-am zis ce nu mi-au fost deșerte,
Căci el era deștept și m-asculta:
«Eu pier aici, și Zevs din cer mă ierte!
De-a fi-ntre vii eu de-azi voi înceta,
Istețule-Odiseu a lui Laerte,
Căci nu mai pot de frig și n-am manta!
Mă-mpinse-un zeu să plec numai cu straiul
Și-azi cel din urm-al vieții-mi este vaiul!»
Am zis, iar el cu iscusința-i veche
În minte-un plan în clipă l-a și prins,
Căci nici n-avea de priceput păreche
La luptă și la sfat, și deci s-a-ntins
Și-așa-mi șopti de-aproape la ureche:
«Ei, taci acum, să nu te-aud-alt ins!»
Pe-un cot deci capu-ndată răzimîndu-l,
Strigă spre soți ce-i dete-n minte gîndul:
«Fărtaților! Mi-e grijă de-o-ntîmplare,
C-avui un vis trimis de-un zeu amic:
Departe de corăbii stăm în mare
Primejdie-aici, căci numărul ni-e mic;
S-alerge deci cu-această-nș tun tare
La regele-Agamemnon vrun voinic,
Să dea porunci să ne trimeată-n grabă
Oșteni aici, că gloata ni-e cam slabă.52»
A zis, iar Toas și sări de-ndată,
Că merge el; și-a și pornit lăsînd
Mantaua lui cea grea și-mpurpurată,
Ca-n strai ușor s-ajungă mai curînd.
Iar eu durmii cu inim-alinată
În haina lui cea caldă, pînă cînd
Ieși, zîmbind din ceruri tuturora,
În tronul ei de aur Aurora.
…………………………………………………………………………………
………………………………………………………………………………….
………………………………………………………………………………….
………………………………………………………………………………….
…………………………………………………………………………………..
Îi dete-atunci răspuns, vorbind porcarul:
„Povestea ce mi-ai spus frumoas-a fost!
La vorbe văd că ții tot drept cîntarul
Și nici cuvînt n-ai scos din gură prost.
Nu duce-acum de haine-aici habarul
Și nici dealtce nimic! Căci adăpost
Și totul vei avea ce se cuvine
Să capete-un sărman străin ca tine.
Dar mîne-ți vezi de zdrențe, de-ale tale,
Cîrpește-le cum poți, că vezi și tu
Că nici tunici n-avem și nici mantale,
Un om și-o haină, și mai multe nu.
Iar mîne vom mai pune-apoi la cale.”
A zis și lîngă foc îi așternu
Un moale pat, îngrămădind o droaie
De piei de țap și multe lîni de oaie.
Așa deci se culca viteazu-n stînă.
Deasupră-i puse vrednicul purcar
Cojocul lui cel lung cu albă lînă,
Pe care-l îmbrăca și dînsul rar,
Cînd iarna grea se prea făcea păgînă.
Lăsă deci pe-Odiseu să doarmă dar,
Și-alături slugile, știindu-și locul,
Durmeau pe jos, și-ardea la mijloc focul.
Purcarul însă, el așa-nvățatul
Să doarm-afară-n grohot de purcei,
Nu vru să-și facă-n casa caldă patul.
Ieși acum să doarmă lîngă ei.
Deci foarte mult se bucura-ntristatul
Ulise-acum văzîndu-l vrednic ce-i
Și cît de credincios slujea bătrînul,
Deși-i lipsea de mult acum stăpînul.
Deci prinse Eumeu de-ncingătoare
Un paloș lat, de prin Epir adus,
Și se-nvăli-n mantaua scutitoare
De ploi și vînt, și-o piele și-a mai pus
De țap, luînd și-o lance-apărătoare
De oameni și de lupi, și-apoi s-a dus
Să doarmă lîngă porci, din jos de stînă,
Feriți de vînt sub stînca cea bătrînă.


←Cartea XIV Odiseea de Homer
Cartea XV Cartea XVI→


Atene-n Sparta se dusese dară
Spre-a da lui Telemac îndemn și sfat
Să plece-acum spre-a taților săi țară.
Găsi pe-acesta deci cu Pisistrat
Dormind în cerdăcel sub prisp-afară,
Acolo-n largul regelui palat.
Pe cel născut din Nestor, deci, Atene
Gâsitu-l-a cu-adîncul somn pe gene.
Dar nu așa pe Telemac, căci gîndul
Și grijile ce-avea de Odiseu
Goniră somnu-i dulce, deșteptîndu-l
În sfînta noapte și veghea mereu.
Veni atunci Atene și-ndemnîndu-l
Așa-i vorbi la cap: „Copile-al meu,
Nu-i bun-acum de loc zăbava căii,
Lăsînd să-ți stăpînească-n casă răii,
Ca nu cumva cît timp tu umbli-agale,
Mișeii-aceia ce petrec mîncînd
Să nu-ți împartă toate ale tale,
Precum firește-o vor și-o au de gînd,
Și-așa să-ți fie-o moarte-această cale!
Deci roagă-l tu pe rege, și-n curînd
Să pleci, spuindu-i cît de mult îți pasă
Să poți să-ți afli dulcea mamă-n casă.
Ea nu va sta mult timp nemăritată;
Iar tată-său și frații-ndemn îi fac
— Căci foarte dă o zestre ridicată..
Și-i și-ntre prinți întîiul, Evrimac —
Să-l ia pe el și să sfîrșeasc-odată.
Și nu cumva, ce nu ți-ar fi pe plac,
Să-ți ia din casă lucruri de sub cheie!
Căci știi cum este inima-n femeie!
Ea vrea să-mbogățească noua casă
A noului ei soț, oricine-i el;
De-ai săi copii dintîi nimic nu-i pasă,
Și nici de soțul ei dintîi de fel
Și ca pe-un mort de veci uitat îl lasă.
Deci du-te-acolo și-ți încrede-astfel
Aceste lucruri unei roabe, toate,
Pe care-o crezi mai bună și că poate
Să poarte grija lor pînă ce zeii
Cinstita ta nevastă ți-o vor da.
Dar altceva să-ți spui acum! Aheii,
Fruntașii dintre pețitori, vor sta
Pîndindu-te-ntre Itaca, mișeii,
Și Sama cel stîncos, și vor căta
Pe cînd pe-acolo tu vei fi pe cale
Să-ți stingă duhul dulce-al vieții tale.
Dar nu va fi! Ci mai întîi mînca-va
Pămîntul negru pe-acești prinți mișei
Ce-ți strică ție-averile și slava!
Departe deci de-ostroave și de ei,
Tot noaptea numai să plutești cu nava;
Și-n urma ta, acela dintre zei
Ce-ți este scut și-i tot pe lingă tine
Trimite-ți-va vînt bun s-ajungi cu bine.
Iar cînd vei fi la-ntîiul mal din țară,
Trimite-ți nava cu-ai tăi soți flăcăi
S-o ducă singuri în liman. Deci dară
La cel mai cu credință dintre-ai tăi
Păstori tu du-te, la purcar, afară
Și-acolo să și dormi la el, și dă-i
Porunci să ducă veste mamei tale
Că-n pace te-ăi întors din lunga cale.”
A zis. Și-apoi zbură, cum zboară gîndul,
Pe-Olimpul ei. Dar el a deșteptat,
Cu vîrfu-ntinsului picior mișcîndu-l,
Pe soțul său și-i zise-așa din pat:
„Ei haide-acum, și somnul drag lăsîndu-l,
Înhamă caii, dulce Pisistrat,
Și-ndată să pornim, acum, iubite!”
Dar zise-acesta vorbe-așa vorbite:
„Oricîtă grabă-ți este, Teleniace,
Prin neagra noapte n-ai cum să pornești:
Dar nici nu-i mult și ziuă se va face.
Apoi mai ai și daruri să primești,
Și-Atridul vrea să ne petreacă-n pace
Cu vorbe dragi și sfaturi prietinești.
Căci darul face pe-oaspe să-nțeleagă
Să-și ție-aminte gazda viața-ntreagă.”
A zis și s-a crăpat de ziuă-ndată.
Veni deci Menelau prin cerdăcel,
Sculat din patu-n care-a fost culcată
Frumoasa-n trup Elenă lîngă el.
Deci cînd simți că Menelau s-arată,
Sărind, s-a și-mbrăcat cu straiul cel
Frumos cusut; cu spada-ncinse straiul
Și-așa se-ntîmpina la prag cu craiul.
„Acu-n sfîrșit, mărite-Atrid, mă lasă
— Așa-ncepu — să plec, te rog, și eu,
Căci foarte-acum m-a prins un dor de-acasă.”
Răspunse Menelau: „Voinice-al meu!
De vrei să pleci și-atît de mult îți pasă,
Eu nu te pot opri și nici nu vreu.
Căci foarte mult urăsc pe-o gazdă care
Ori prea e strîns, ori prea cu libov mare.
Că-n toate i rău ce peste cumpăt trece,
Și-i tot așa de rău să faci să stea
Un om la tine, cînd el vrea să plece,
Pe cît de rău e să-l alungi cînd vrea
S-amîie drumul, vrînd a-și mai petrece!
Cît timp îi place deci în casa mea,
Cu drag opresc pe oaspe să rămîie,
Dar nu-l amîi, cînd nu mai vrea s-amîie.
Dar stai acum puțin, s-aduc, iubite,
Acelea daruri deci, ca să le pui
Cu grijă-n car și bine rînduite.
Și negreșit, femeilor să spui
Să fac-un prinz din cîte-avem gătite,
Că-i și mai bine să plecați sătui
Pe-atîta drum; și care gazdă lasă
Să-i plece-un oaspe-așa, flămînd din casă?
De vrei să vezi apoi Helada, poate,
Și mîndrul Argos, am să prind la car
Îndată caii și mu duc, nepoate,
Și eu cu tine! Și vom merge dar
Prin multe case de fruntași și-n toate
Cu drag cinsti-te-vor cu cîte-un dar.
Pirostrii-ori cupe de-aur și ceaunuri.
Catîri de jug ori alte-asemeni bunuri “
Răspunse Telemac: „De bună seamă
C-aș vrea să mai rămîi, dar este greu,
Mărite-Atrid, căci trebile mă cheamă!
Și n-am lăsat pe nime-n locul meu
Să-mi caute de-averi, și mi-e și teamă
Ca nu cumva, cătînd pe Odiseu,
Să pier chiar eu, sau din averi să-mi piară
Vrun lucru ce-ar fi greu să-l aflu iară “
Se-ntoarse-Atridul cel cu blonde plete
Și-apoi după nevastă-i a strigat,
Iar ea porunci femeilor le dete
Să fac-un prînz și vesel și bogat.
Veni și-Eteoneu a lui Boete,
Căci nu ședea departe de palat;
Lui deci îi porunci și foc s-aprindă,
Și dulcea carne prin frigări s-o-ntindă.
Iar el porni cu inima voioasă.
Ci-n vremea asta merse Menelau
În pivnița cea foarte prietinoasă;
Nu însă numai el, căci îl urmau
Și fiul său și-Elena cea frumoasă.
Deci cînd au fost ajunși unde erau
Scumpeturi multe-alăturea cu zidul,
Un ol cu două torți alese-Atridul.
Iar fiul său lua dintre ulcioare
Un ol de-argint pe care-a spus să-l ia,
Elena însă-n lăzi încăpătoare,
În cari nespus de mîndre haine-avea
Și cîte-s fală mînii țesătoare
Pe care-n casă le-a lucrat chiar ea,
Cătă-ntre pepluri unul din grămadă,
Pe cel mai dedesupt, pe-un fund de ladă,
Și cel mai lung și-asemeni unei stele
Lucind întru podoaba lui. Ei deci
Se-ntoarseră la Telemac cu ele,
Și-i zise Menelau: „Acum, că pleci,
Drum bun să-ți dea, tu oaspe-al casei mele,
Stăpînul Zevs și zeii cei din veci!
Iar eu acum, din partea mea, din cîte
Le țin și-mi sînt ca daruri hotărîte,
Îți dau deci de amintire-un dar pe care
De cel mai drag și mîndru-l prețuim,
Un ol frumos și-ntreg de-argint și are
De aur gardinea, și-i ol ce-l știm
Făcut de meșterul Hefest cel mare.
Ni-l dete-n Sidon regele Fidim
Pe cînd prin țara lui m-aduse-ocolul;
Și iată-ți-l aici, voinice, olul!”
Așa i-a zis și-n mîni apoi îi puse
Frumosul ol cu două torți. I-a pus
În față Megapente-apoi ce-aduse,
Ulciorul scump de-argint. Și-n mînă sus
Ținînd un peplu, cînd pe nume-i spuse
Elena cea frumoasă de nespus,
Așa-i zicea și-așa-i dorea nevasta:
„Iar eu îți dau, copile, haina asta,
Un peplu scump să-ți fie de-amintite
De mînile Elenei, și să-l iei
Să-l poarte-n ziua nunții cei dorite
Nevasta ce-o să-ți dea seninii zei;
Iar pîn-atunci păstreze-ți-l, iubite,
Cinstita-ți maică prin cămara ei.
Iar tu s-ajungi și vesel și cu bine
In casa ta cu darul de la mine
A zis, și l-a primit cu voie bună,
Precum cu voie bună-i fuse dat.
Apoi în car, cu altele-mpreună,
Îl puse-acum eroul Pisistrat,
Și-oricare dar ce i se da să-l pună
In car, el stînd îl judeca mirat.
Poftindu-i deci, se-ntoarseră-n odaie
Cu-Atridul crai al pletelor bălaie,
Și toți pe bănci și-n jelțuri s-așezară.
O roabă fată-n pripă le-a adus
Deci apă pentru mîni, iar ei turnară
Cu scump ibric de aur într-un sus
Lighean de-argint cu flori și se spălară.
O mîndră masă-n faț-apoi le-a pus,
Pe care-a-ntins găzdoaia pîni dospite
Și multe-apoi mîncări ce-avea gătite.
Iar cărnuri le tăia-mpărțind tainul
Bătrînul Boetid, și din ulcior
Turna prin cupe Megapente vinul.
Și-așa mîncau ce-aveau în fața lor.
Iar cînd apoi sfîrșiră cu deplinul
Și lungul prînz, preavrednicul fecior
Născut din Nestor prinse caii-n clipă
Și-n car s-urcar-apoi flăcăii-n pripă.
Mînînd încet prin curtea cea bătrînă,
Ieșeau prin poarta cea cu mîndru pus
Fruntar al ei, și-urmînd trăsura pînă
Ce-ajunse-n drum, tot după ei s-a dus
Atridul Menelau, ținînd în mînă
Un oh, în dreapta ridicată sus,
Cu vin dumnezeiesc și vechi și rece,
Să-nchine-ntîi și-n drum și-apoi să plece.
Ținînd cu stînga frînele-apucate.
El sta naintea cailor în drum
Și-urînd vorbea cuvinte-ntraripate:
„Să-mi mergeți sănătoși, copii, de-acum
Și spuneți-i și multă sănătate
Lui Nestor cel slăvit, căci nicidecum
Nu-l uit că mie unu-mi fu părinte
Pe-al Troiei cîmp sub zidurile sfinte.”
Răspunse Telemac: „Vom spune dară
îndată ce-om sosi, și-așa cum spui!
Vai, dare-ar Zevs, la-ntorsul meu în țară
Să-l aflu pe-Odiseu în casa lui,
Că nesfîrșit de bine-o să-i mai pară
Că viu de pe la tine și c-avui
Primire-așa de binevoitoare
Și-aduc ca dar atît de scumpe-odoare!”
A zis, și-atunci la dreapta lor văzură
Un vultur mare-n gheara sa ducînd
O gîscă albă, și strigări de gură
De mulți bărbați și de femei urmînd,
Iar el trecînd aproape de trăsură,
Prin fața cailor, pieri-n curînd.
Deci foarte mult s-au bucurat văzîndu-l
Și-ndat-avură toți mai vesel gîndul.
Și zise-atuncea Pisistrat feciorul:
„Acum, Atride-ntîiu-ntre eroi,
Să-mi spui: ăst semn, trimis de-adunătorul
De nori, e pentru tine-ori pentru noi?”
Și foarte sta pe gînduri luptătorul
Atride-acum cu sufletu-n nevoi
Și nu putea găsi degrabă-n minte,
Ce-ar fi de spus acoalea mai cuminte.
Elena îns-atunci cu sprintenie:
„Ia stați și m-ascultați, că mi-a venit
Un gînd în cap, să spui o prorocie,
Precum și-un zeu din cer m-a sfătuit,
Și-așa cum cred și eu că va să fie!
Precum acest vultur, din munți pornit,
De unde-și are el copii șl casă,
Venind, răpit-a gîsca asta grasă.
Așa și Odiseu, ca prin minune
Scăpat de pribegie și de-amar,
Acasă va veni și-o să-și răzbune,
Sau poate-i și sosit acasă chiar
Și-al prinților sfîrșit la cale-l pune!”
A zis, iar Telemac vorbi din car:
„Vai, dare-ar asta cei ce țin Olimpul,
Și ca pe-un zeu eu te-aș cinsti tot timpul!”
A zis, plesnind din bici, și iuți zburară
Frumoșii cai ieșind; și-apoi mereu
întreaga zi zburau pe cîmp, pe-afară.
Și-Amurg veni și-umbrea-ntunerec greu
Cînd ei în Fere la Diocle-ntrară,
Acel ce-a fost nepot a lui Alfeu,
Iar tat-avea pe Orsiloc bătrînul.
Și-aici mînînd, i-a ospătat stăpînul.
În zori au pus iar caii la trăsură,
Iar ei s-urcară-n mîndrul car al lor
Și-ncet prin larga curte ei trecură
Și-apoi prin fața largului pridvor;
Și-au dat cu biciu-n caii ce-ncepură
S-alerge-apoi cu drag ca șoimii-n zbor.
Iar cînd au fost la Pilos deci, îi zise,
Rugînd pe-amic, născutul din Ulise:
„Iubite Pisistrat, ai tu tăria
Să faci ce-ți spui? Că foarte eu mă tem!
De mult prieteni dragi prin prietinia
Părinților, noi și mai mult sîntem
De-acum amici, căci și călătoria
Ne-uni-ntr-un gînd, și-aceiași ani ce-avem.
Deci dă-mi făgăduiala ta de frate:
Să nu mă duci în Pilos, Pisistrate.
Ci-n mal mă du și lasă-mă la navă:
Căci bine știu că, peste voia mea,
Iubitul tat-al tău cel plin de slavă,
Dorind să m-ospăteze, mult va vrea
Să fac și-acum în casa lui zăbavă,
Dar foarte mă grăbesc și n-aș putea!”
I-a zis, și-acesta n-a răspuns cuvinte,
Ci-n suflet se zbătea, gîndind prin minte,
De-i bine-ori nu s-ascults-aici rugării.
Gîndind deci îi păru mai drept astfel:
Întoarse iutii cai spre malul mării,
Mergînd întins la nava lui cu el.
Scotînd deci cîte-n dragul ospătării
Îi dete Menelau, și peplul cel
Frumos lucrat și foartea scumpă cupă,
I-a zis, pe cînd i le-așeza la pupă:
„Deci suie-te-n curînd și pleacă-ndată
Ca nu cumva mai repede-ajungînd
Acasă eu, să aflde-al nostru tată,
Căci bine-l știu ce suflet are-n gînd
Și nu te va lăsa, căci foarte cată
Pe oaspeți dragi și însuși alergînd
Aici, îți va opri călătoria.
Dar orice-ar fi, de-acum îi văd mînia!”
A zis, și-apoi spre bine ridicatul
Oraș al lor întoarse caii săi,
Și-n scurtă vreme-l mistui palatul.
De teama îns-a-ntîrzietei căi,
În grabă Telemac zorea cu sfatul:
„Suiți-vă cu toții, dragi flăcăi,
Să-ncepem drumul!” Și-ascultară soții
Și-ntrînd lucrau pe-ntrecere cu toții.
Pe cînd lucrau aceștia așadară,
Iar el jertfea Atenei, stînd pe pod,
Veni un om proroc dintr-altă tară,
De neam un strănepot lui Melampod,
Fugit din Argos, unde-o moarte-amară
Voia să-i dea mulțimea de norod,
Fiindcă însuși el făcuse moarte.
Trăise-n casa-i cea bogată foarte,
În Pilos, cel bogat în oi, odată
Prorocul Melampod, dar fu silit
La fug-apoi în țară-ndepărtată,
De frica lui Neleu, cel mai slăvit
Din lume om, care-i ținu-nglobată
Un an întreg averea, și robit
Într-ăst răstimp de-un an în lanțuri grele,
Cumplite-amaruri suferind în ele.
Zăcea-n palatul lui Filac, prorocul,
Din cauza fetei lui Neleu, căci el
Greși, bătîndu-și de Ificle jocul
(Și-Erinis cruda l-a-ndemnat astfel).
Dar cînd apoi l-a ajutat norocul
Și-aduse din Filaca stolu-acel
De boi ai regelui Filac, el dat-a
Amare zile lui Ne’.eu, iar fata
Acestui rege-o dete unui frate
De-al său soție, și lăsînd apoi
Și țara sa și-averile-adunate,
S-a dus de-aici, spre-a nu veni-napoi.
În Argos, cel cu herghelii bogate,
Căci poate-acolo, printre oameni noi,
Lui scris îi fu și tron și bogăție.
În Argos deci, cu noua sa soție.
În nou ziditul său palat avuse
Doi fii, pe Mantie-ntîi, și mai tîrziu
Pe-Antifate, din care se născuse
Oicle-apoi, și-Oicle-avu de fiu
Pe marele-Amflarau, acel ce fuse
La Teba-n șesuri înghițit de viu,
Deși-l iubea și-Apolo mult, și Joe,
Și foarte mult îi și făceau pe voie.
Dar tot n-ajunse vîrsta bătrâneții,
Căci răul dar al lacomei femei
I-a pus la Teba-n cîmp sfîrșit vieții.
Alcmèon și-Amfilòc au fost acei
Ce lui i s-au născut. Apoi băieții
Lui Mantie, tot numai doi și ei,
Au fost Pollfide și Clit, pe care
Fiind frumos și făr’ de-asemănare.
Îl duse Aurora-n cer, făcîndu-l
Un zeu ceresc. Murind Amfiarau,
Polifide-a ajuns întîi în rîndul
Prorocilor, din cîți atunci erau,
Căci ager foarte-i dete-Apolo gîndul.
Dar el și Mantie-ntr-una se certau,
Și-așa se duse-n Hiperesia-n fine
Și-acolo prorocea la orișicine.
Un fiu al ăstuia era străinul
Venit la Telemac pe cînd jertfea
La navă-n mal, turnînd Atenei vinul;
Iar nume el Teoclimen avea.
Văzîndu-l deci că i-a ieșit cu plinul,
I-a stat prorocu-n față și zicea:
„Fiindcă te găsesc aici, iubite,
Dînd jertfa ta zeiței cei slăvite,
Te rog, pe jertfă și pe zeu, răspunde,
Și rogu-te pe viața ce-o iubești,
Și-a ta și-a soților, și nu-mi ascunde:
Din ce părinți ești tu și cine ești?
Și cum se cheam-orașul tău și unde?”
Răspuns-a el cu vorbe prietinești:
„Eu deci din Itaca-s de neam, iar tată
Mi-e regele-Odiseu, de-mi fu vrodată.
Și-acum pieri și-o soarte-avu grozavă,
De-aceea și plecai, zorind să ieu
Și soții-aceștia și boltita navă,
Să-ntreb pe-aici de dusul tat-al meu.”
Și-a zis Teoclimen, cel plin de slavă:
„Dar tot așa, voinice drag, și eu
Fugii din țară-mi, căci o moarte crudă
Gătii unui aheu ce-mi fuse rudă
Și frați el are foarte cu putere
Domnind prin Argosul cel plin de cai.
Și-așa fugii de-ursita ce mă cere
Prin mîna lor, căci scris am poate-un trai
Pribeag și-amara rătăcirii fiere.
Acum c-ajung aici, te rog să-mi dai
Pe navă-ți adăpost, să nu mă prindă,
Căci știu că vin și urma mi-o colindă!”
Răspunse Telemac atunci: „Firește,
De vrei așa, eu nu te voi goni
Din nava mea. Deci haide, te-odihnește
Și-n nava mea tu ospătat vei fi
Cu tot ce-avem, și cît e și-omenește!”
A zis așa, și lancea i-o primi
Și-o-ntinse jos pe-al navei pod afară.
Și-n nava ce pleca grăbiți intrară
Și-aici, la pupă, unul lîngă altul
Ședeau ei doi. Deci soții-au dezlegat
Odgoanele și-au ridicat înaltul
Catarg de brad, cu funii tari legat
Și-nfipt vîrtos, iar vîntu-și dete-asaltul
În pînze-apoi de-ndată ce-au băgat
Prin ele tari și lungi de bou curele
Și-au tras în sus frumoasele vîntrele.
Și-Atene-apoi, senina zîn-a zării,
Trimise-un vînt frumos șuierător
Și-umplînd cu el tot largu-ndepărtării,
Să poată-n mers străbate nava lor
In scurt răstimp săratul cîmp al mării.
Și-așa prin fața Crunilor în zbor
Trecură deci, și și-a Calcidei, care
Atît de mîndre rîuri scurge-n mare.
Iar soarele-a apus și-umbriră zeii
Pămîntu-ntreg, iar mult grăbitul vas
De vîntul bun, trecu prin fața Feii
Și-așa zburînd în urmă i-a rămas
Și Elis, țara ce-o domnesc epeii.
Spre-ostroavele-ascutite-apoi l-a tras,
Tot una socotind-o-n fundul mintii,
Că ori va trece-ori au să-l prindă părinții.
Iar de-altă parte Odiseu în stînă,
Cinînd cu Eumeu și-alți slugi, stetea.
Deci după ce-au mîncat acum și pînă
S-aștearnă țoale, el îi ispitea,
Căci nu știa de-o fi să mai rămînă
Și mîne-aici, ori drumul o să-i dea:
„Iubite-al meu purcar și voi tovarăși,
C-un nou cuvînt o să vă supăr iarăși!
Eu mîne-aș vrea să plec să-mi văd de hrană
Pe-acolo prin oraș cerșind; căci voi
Destul acum făcutu-v-ati pomană
Și n-aș mai vrea să vă mai fac nevoi.
Putea-voi doar și traista mea golană
S-o umplu, cred, și-ntinde-mi-vor apoi
Un strop de vin și-un codruleț de pîne.
Deci tu să-mi dai o călăuză mîne
Și poate m-ar primi și prin palatul
Acestui Odiseu, că pot să-i spui
Și doamnei veste că-i văzui bărbatul;
Iar prinții au destul să dea oricui
Din prînzul lor, și nu-s nesăturatul
Să văd cu jind mîncarea nimănui.
Și pot să și slujesc, dacă m-ar pune
La ce-ar voi, căci multe știu eu bune.
Și sînt, cu voia zeului Hermie
Ce dă oricărui lucru omenesc
Și multă cinste și drăgălășie,
La orice slujb-ar fi să făptuiesc
Mai bun decît alt om, oricine fie!
Și vin să torn și cărnuri să-mpărțesc,
Să crap ori lemne-ori foc s-aprind în fugă
Și tot ce face-n casă de-om o slugă!”
Dar tare-oftînd a zis atunci purcarul:
„Ce vorbe mari scăpat-ai dintre dinți?
Ai vrea tu să te-amesteci în viesparul
Acel de-obraznici și de sîlnici prinți
Cari pînă-n cerul cel de fier au darul
Să-și ducă vestea foarte relei minți?
Tu crezi că slugii lor ar fi ca tine?
Dar toți sînt tineri și frumoși, străine,
Avînd tunici bogate și mantale
Și-obrajii lor curați și părul lins,
Iar mesele sclipesc de-argint prin sale,
Și-au cupe de-aur fiecare ins
Și-au tot fripturi, iar vinul curge vale!
Rămîi aici! Ce dor de drum te-a prins?
Că nu ne faci nici rău, nici ne-ndămînă
Nici mie și nicicui că stai la stînă.
Iar cînd mi se va-ntoarce-apoi în pace
Iubitul Telemac, stăpînul meu,
C-un rînd de haine bune-o să te-mbrace,
Și-apoi te va lăsa cu Dumnezeu
Să pleci și să te duci oriunde-ți place.”
Răspunse-atunci cumintele-Odiseu:
„Iubi-te-ar Zevs din cer și mult și bine,
Cum tu, purcare, mă iubești pe mine!
Că-mi dai sprijin și cinste bătrîneții
Și scapi un om de-a pribegi-n zădar,
Căci multe-au oamenii amaruri, bieții,
Și-a fi pribeag e cel mai mare-amar,
Că foamea-n lume-i pacostea vieții
Și cîte-s lipsuri, tot din ea răsar!
Și vai de cei pribegi, flămînzi pe cale!
Acum, cu mila-ngăduinții tale,
Voi sta s-aștept, să-ți văd și eu stăpînul!
Dar de-alta vream să-ntreb ce-n gînd avui:
De dulcea mamă ce-a crescut la sînul
Cel drag al ei pe Odiseu să-mi spui,
De bietu-i tată, de Laert bătrînul,
Lăsat de-acela la plecarea lui.
Sînt vii și acum sub sfîntul cer? Sau morții
De mult urmînd, intrară-n noaptea morții?”
Oftînd din nou, răspuns-ai tu purcare:
„Acum, străine, multe-ar fi de spus.
Laert e încă viu, bătrîn azi tare,
Și roagă-ntr-una zeii cei de sus
Să-i stoarcă bietul duh din mădulare,
Căci foarte-și plînge și pe fiul dus
Și și de-ursita ce i-a smuls nevasta,
Căci foarte-amar ea l-a strivit cu asta,
Pustii făcîndu-i anii bătrînetii.
Căci ea de-amar de mortu-i Odiseu,
În jalnic chip și-a pus sfîrșit vieții,
Și-așa de crud, cum nu dea Dumnezeu
Să moară vrunul dintre oameni, bieții,
Cari dragi îmi sînt și drag le sînt și eu!
Deci pînă ce trăia, și-așa-ntristată,
Cu drag mergeam la curte cîteodată,
Să stau cu ea și să schimbăm cuvinte,
Căci ea, de mic copil, m-a fost crescut
Cu fiica ei Ctimene cea cuminte
Și cel din urmă-i fiu ce l-a născut.
Cu aceasta mă crescu, ca și-un părinte,
Încît mai-mai că nici n-ai fi putut
Să știi de-i ea ori eu al ei anume
Și cine-i fu mai drag din doi pe lume.
În mult dorita vieții primăvară,
Pe ea, luînd la nuntă daruri mari,
În Sama peste ap-o măritară.
Pe mine-apoi, c-un rînd de haine rari,
Nespus de mîndre, m-au trimis la țară,
Să fiu aici stăpîn peste purcari;
Și foarte m-au iubit mereu bunica.
Acum din toate-acestea n-am nimica!
Dar zeii-mi tot sporesc și-mi tot adună,
Căci eu de muncă bărbătește-am stat,
Și-acum din ea, cu slugile-mpreună,
Mănînc și beu și la săraci am dat.
Din partea doamnei îns-o vorbă bună
Eu nu mai pot s-aud, și nici un sfat;
Și nici măcar pe-aproape-i nu mă lasă,
De cînd căzu cumplitul rău în casă,
Obraznici oameni ce ne pun pe fugă!
Iar slugile-au nevoie doar de ea,
Să-ntrebe-aici și-aici, s-asculte-o rugă,
S-audă-ndemnuri ori vrun dar să ia,
Căci daru-nmoaie inima-ntr-o slugă!”
Iar lui, Ulise-atari îi răspundea:
„De cît de mic ai fost al suferinții,
Pierzîndu-ti, vai, și țara și părinții!
Dar spune-acum și cum a fost: prădară
Dușmanii-orașu-n care-ati stat și voi,
Părinții tăi cu tine, așadară?
Sau singur tu fiind pe lîngă oi
Și vaci în cîmp, vrășmașii te luară
Pe nava lor și te-au vîndut apoi
Acestui om, stăpîn acestor case,
Căci bun un preț pe tine-acesta dase?”
Deci vorbe-a zis Evmeu oftat vorbite:
„Ce-ntrebi acum, eu n-am să țin ascuns!
Deci stăi și taci și-n pace bea, iubite,
Și-ascultă-mă că multe-s de răspuns,
Și-i timp destul să stăm de povestite
Și și de somn e timp apoi de-ajuns.
Dar nici nu-i vreme de culcat, firește,
Și-apoi și-un somn prea lung te plictisește.
Iar slugii pot s-asculte de-au plăcere,
Sau culce-se de vreu. Noi însă doi
Să stăm vorbind cum sufletul ne cere,
Bînd dulce vin să ne-amintim nevoi,
Căci omul află farmec și-n durere
Cînd multe-a suferit, pribeag ca noi.
Deci bune oaspe-al meu și frate bune,
Ascult-acum tăcînd ce-ncep a-ți spune:
E-n mare-ostrov, și Siros se numește,
Din sus de-Ostryge, de-auziși de el,
Pe partea-n care soarele-asfințește.
Nu mult popor avînd, dar bunicel
Pămînt destul de pășunat, și crește
Și grîu destul, și multe vii, și-astfel
Nici foamete-n popor nu dă vrodată
Și nici vro molimă cum des s-arată
Prin lumea asta, secerînd pe bieții
Și slabii muritori; ci-n el ajung
Cu toții-n pace vîrsta bătrâneții,
Iar cînd au împlinit destul de lung
Al sorții drum, atunci cu-ale săgeții
Domol izbite vîrfuri îi străpung
Apolo și-Artemis din sfînta zare.
Și-orașe-ostrovul numai două are,
Iar Ctesius Ormenide-al meu părinte
Domnea peste-amîndouă. Deci aici
Venir-odată, după cum țin minte,
Vestiți vîslași ai mărilor, fenici,
Din neamul cel ce foarte-obraznic minte,
Cu mii de mărfuri și tot lucruri mici.
În casa tatei dar, aveam voinică
O fată roabă, ca și ei, fenică,
Frumoasă-n trup înzestrată.
Pe-aceasta deci o amăgir-acei
Fenici vicleni, și-așa că-ntîiași dată,
Pe cînd spăla, pe mal, un ins din ei
O duse-n pat, cu daruri încîntată,
Plăceri nebune-a bietelor femei,
Chiar și-ale celor ce-s de-altfel cu minte!
Iar el de-aici o ispiti-nainte,
De unde e și-a cui? Și-atunci muierii
Un dor de țara ei i s-a stîrnit:
«Eu sînt din Sidon, din orașu-averii,
Și-s fat-a lui Stribantie cel vestit.
Pe cînd veneam din cîmp, corăbierii
Din Tafos, hoți ai mării, m-au răpit
Și-acolo m-au vîndut acestei case,
Căci preț pe mine bun ăst om le dase!»
Deci zise-acel ce-o-mpinse p-astă cale:
«Dar vrere-ai tu să vii acum cu noi,
Să vezi iar mîndra cas-a mamei tale
Și-a tatălui tău drag, căci amîndoi
Sînt vii, și tot bogați, și plîng cu jale?»
Răspunse ea atunci: «Ba vreu! Dar voi
Jurați de-ntîi că mă veți duce-n pace
Și nici un rău pe drum voi nu-mi veți face!»
Le-a zis, iar ei făcură jurămîntul,
Și-așa de-atunci ei o avură-n mîni.
«Tăceți acum! Și-adînc țineți cuvîntul,
Să nu-mi vorbiți cumva, pe la fîntîni,
Pe drum, pe-oriunde-ar fi! Ferească sfîntul
Să prindă-n casă veste-ai mei stăpîni,
C-avînd prepus m-ar pune-n lanț pe mine
Și nu v-ar merge, cred, nici vouă bine.
Dar vorba ce-am jurat să ni să știe!
Deci voi să strîngeți mărfuri în curînd
Și cînd corabia plin-o să vă fie,
Veniți și-mi dați de veste, că mi-e-n gînd
S-aduc atunci la voi și-argintărie
Și tot ce voi putea să fur plecînd.
Dar pot să vă mai dau, chiar nerugată,
Și-altce drept preț al drumului ca plată.
În cas-aici eu cresc pe drăgălașul
Copil al ăstui om, pe care-l ieu,
Că-i mare-acum, s-alerge prin orașul
Acestei țări și-l duc ori pe-unde vreu.
Eu pot, de vreți, s-aduc pe copilașul
Acesta deci, căci ați putea, cred eu,
Un foarte mare preț pe dînsul prinde,
La neamuri de-alte limbi dacă-l veți vinde.»
Așa le-a zis și-apoi se-ntoarse-acasă.
Iar ei un an întreg negustorind,
Umpleau de mărfuri nava lor rămasă
Tot timpu-n mal. Iar cînd apoi fiind
Gătită de plecat și-n luciu trasă,
Veni atunci un om de-ai lor, știind
În casa tatei toate, căci adese
Văzutu-l-am cum intră și cum iese.
Aduse-acesta deci cu mari podoabe
O scumpă salbă de-aur care-avea
De ambră dulce nestimate boabe.
Pe-aceasta dar în mîni o cîntărea
Prin casă maica și-alte fete roabe
Cu dornici ochi, că foarte le plăcea,
Și-un preț îi dară și-așteptau răspunsul,
El fetei deci un semn i-a dat pe-ascunsul
Și-așa făcîndu-i semnul său, purcese
La nava lor. Deci fata-ncetinel,
Cînd n-o văzură ceialalți că iese,
M-a scos de mînă-n drum. Ci-n cerdăcel
Găsi mari cupe pe-așternute mese,
Căci tată-meu dusese-n sfat cu el
Pe-ai țării lui fruntași, iar masa plină
Pe-aceștia-i aștepta, chemați la cină.
Deci ea luînd trei cupe-atunci, le puse
Pe-ascuns în sîn, și-apoi mă scoase-n drum.
Eu, prost copil, urmam. Și-n urm-apuse
Și sfînta zi și-umbrise-al serii fum,
Cînd noi — căci ea cu repezi pași mă duse
Sosirăm în limanul unde-acum
Gătiți deplini fenicii de plecare,
Au și plecat, pornind pe larga mare.
Deci noi eram cu ei, căci ne suiră.
Iar navei Zevs vînt spornic i-a trimis
Și șase zile-n pace ei plutiră,
Și nopți și zile-n șir. Dar cînd fu scris
Să vie-a șaptea zi, atunci loviră
Săgețile fecioarei Artemis
Pe roaba asta și căzu pierzării,
Bufnind pe-al navei fund ca rața mării.
Zvîrliră-n mare deci pe moarta fată,
Să-ngrașe pești și foce; iar eu fui
Rămas stingher cu inimă-ntristată.
Al apei curs și vîntu-n calea lui
Ne-mpinse-apoi spre Itaca, și-ndată
Laert m-a cumpărat, și-așa văzui
Copil străin și mic această țară.”
A zis, iar Odiseu răspunse dară:
„Vai, cît mă-nduioșezi cu-a ta poveste
De cît amar răbdat-ai tu, și vai.
Dar ție, orișicum, ursit îți este
Și-un bine-acum pe lîng-un rău ce-l ai.
Căci după ce-ai răbdat atunci aceste,
Acum ai pacea ta și-n tihnă stai
C-un bun stăpîn ce-ți dă și vin și pîne
Și n-ai să te-ngrijești de tristul mîne!
Dar eu, prin ce nevoi ale vieții
Trecui pînă s-ajung aici, flămînd!”
Așa-ntre ei vorbeau aceștia, bieții,
Și-apoi durmiră, dar puțin avînd
Răgaz de somn, căci faptul dimineții
În tronu-i de-aur se ivi-n curînd.
Ci-n vremea asta Telemac cu soții
Ajunseră la mal, și-acum cu toții
Lucrau să tragă pînze-ori să scoboare
Catargul gros; încet apoi și-au dus
Corabia-n mal, cu vîslele-albitoare;
Ancòre-au aruncat și-odgoane-au pus,
Și-apoi, ieșind pe malul plin de soare,
Mîncare de pe navă și-au adus,
Gătind un prînz cu vin cît mai avură.
Deci cînd, sătui, puțin ei mai șezură,
Le zise Telemac: „încovoiata
Corabie-n port veți duce-o numai voi.
Eu plec la stînă-n deal. De voi fi gata
Cu trebile-n curînd, voi fi-napoi
Deseară la palat. Iar mîne plata
Acestui drum am să vi-o dau apoi,
Ospăț cu vin și voi tăia și vite.”
„Dar eu apoi, copile-al meu iubite,
— I-a zis Teoclimen atunci — eu dară
La cine să mă duc și-n casa cui
Din cîți sînt tari și mari aici în țară
La maică-ta să merg, ori poate nu-i
Acolo loc? Să dorm aici afară?
Răspunse Telemac la vorba lui:
„Eu unul și la mine te-aș trimite,
Căci ai de tot ce-ți trebuie, iubite,
Dar nimănui de tine n-o să-i pese,
Căci eu lipsesc; iar mama-n felul el,
Ea nu te va vedea, căci foarte-adese
Stă zile-ntregi cu roabele femei
În rîndul cel de sus și-ntr-una țese.
Dar pot să-ți spui un om, și dacă vrei
Te duc la fiul lui Polib, străine,
Căci omul ăsta, Evrimac, se ține
Și este poate-n Itaca bărbatul
Fruntaș între fruntași și ca la zeu
Se uită toți la el, și vrea și patul
Și mîndra cas-a tatei Odiseu,
Căci stăruie de mama cu-nsuratul.
Dar știe singur Zevs, că-i domn mereu,
De-o fi așa, ori poate-n loc de nuntă
Pe toți să-i afle-o zi cu moarte cruntă!”
A zis. Și-n dreapta lui deodat-un mare
Și iute șoim, trimisul lui Apoi,
Zbura țiind o porumbiță-n gheare,
Zmulgîndu-i fulgii pe pămîntul gol,
Aci-ntre Telemac și nava care
Sta-n negrul prund. Și deci chema din stol
Deoparte-acum pe Telemac, din locul
De unde sta, Teoclimen prorocul:
„Voinice-al meu, nu fără sfîntă vrere
Zburat-a-n dreapta-ți șoimul vestitor!
E semn din cer spre-a voastră mîngăiere,
Căci n-are-alt neam al Itacei popor,
Decît pe-al vostru bun și cu putere
Și-a pururi fi-va tot stăpînitor!”
Așa-i vesti ce-n vremi erau ascunse.
Iar de-altă parte Telemac răspunse:
„Vai, dare-ar Zevs să fie-așa, străine,
Și-atunci tu mi-ai cunoaște-ntreaga mea
Iubire! -Atunci și daruri de la mine
Ți-aș da, încît oricine te-ar vedea
Să zică-n gînd: fericele de tine!”
Și-ntors cătră Pireu apoi vorbea:
„Pireu Clitide, fă-mi-o de se poate,
Căci tu și-altfel m-asculți mai mult la toate
Decît iubiții-acești ce m-ajutară
Să merg la Pilos; ia pe-acest străin
Și pînă să mă-ntorc, primește-l dară
În casa ta, cinstindu-l pe deplin.”
„Chiar dac-ai zăbăvi mult timp pe-afară,
— Răspunse-atunci Cliteu — nu timp puțin,
Eu tot îl iau, și-n bună găzduire
Și nu mi se va plînge de primire!”
A zis Pireu, flăcăul de ispravă,
Și foarte-și îndemna pe soți, întrînd
Să trag-odgonul. Deci intrau în navă
Flăcăii toți, pe mîndre bănci, la rînd.
Deci nefăcînd nici Telemac zăbavă,
Și-a pus sub tălpi opincile, luînd
Voinica lance cea cu-aramă prinsă
La vîrf, ce-i sta pe-a navei pod întinsă
Iar ei au dat corabia-n luciul mării
Și-așa mînau, iar nava lor plutea
Cum spuse Telemac, spre-orașul țării.
Acesta însă foarte-n sîrg suia
Pe dealul nalt spre stîna-n curtea cării
El mii de porci avînd, îi îngrijea
Evmeu, care durmea-năuntrul stînii,
Slujind cinstit, cu bune vreri, stăpînii.


←Cartea XV Odiseea de Homer
Cartea XVI Cartea XVII→


La foc aprins în faptul dimineții,
Purcarul și-Odiseu găteau a lor
Mîncare-acum; și-au fost plecat băieții
Pe deal să pasc-al porcilor popor.
Veni deci Telemac, iar îndrăzneții
Dulăi umblau cu pas gudurător
În jurul lui, ieșind pe drumul stînii.
Văzu deci Odiseu din tîrlă cînii
Că sar voioși, și-un om la el îi cheamă,
Și-i zise lui Evmeu: „Acum să-ți spui:
Ori vine-un soț de-al tău, cum bag de seamă,
Ori om știut. Străin el însă nu-i.
Căci nici nu-l latră, nici nu-i este teamă.
Și iat-acum aud și pașii lui.”
Dar n-a rostit deplin atari cuvinte,
Cînd și sosi la prag și-i sta nainte
Iubitul Telemac al său, feciorul.
Sări atunci Evmeu, de spaimă plin,
Și-n graba sa scăpă din mîni ulciorul
În care-amesteca slăvitul vin.
Ieși deci să-și întîmpine odorul,
Și mult îl săruta, și cu suspin,
Pe dulcii ochi, pe cap, pe mîni, iar plînsul
Îi dase-n ochi, și sta lipit de dînsul.
Precum de jale inima se frînge
În tata iubitor, cînd și-a văzut
Întors copilul drag, și-n brațe-l strînge,
Căci dus fu cel întru dureri crescut,
De zece ani printre străini, și plînge
Că-i singurul a lui, tîrziu născut —
Așa-l strîngea, și-ntreg, acum în brață
Evmeu pe Telemac, cu plînsă față,
Ca și pe-un om scăpat de moarte-amară,
Și-așa zicea plîngînd: „Venit-ai deci,
Lumină dulce-a mea? Venit-ai dară!
Eu unul te credeam pierdut de veci,
Cînd, dulce-al meu copil, mi te-ndemnară
Să-ți lași tu casa și pe mări să pleci!
Haid intr-acum, să mi te văd mai bine,
Întors, copile, de prin țări străine!
Căci și așa la noi tu vii ararul
Și stai tot prin oraș, că poate vrei
Și-ți place-acolo să privești viesparul
Acelor prinți obraznici și mișei!”
Așa i-a zis atunci oftînd purcarul,
Și-oftînd răspunse Telemac: „Cu ei
Eu n-am nimic, că nici nu-s cumsecade;
Dar vin anume-aici la tine, bade,
S-aud din gura ta, de stă-n palatul
Cel mare-al nostru mama, ori luînd
Pe-un alt bărbat acum, și-urmînd bărbatul
E dusă-n noua cas-a ei, lăsînd
Iatacul tatei Odiseu și patul
Pustiu, încît el gol acuma stînd,
Păianjeni răi țes pînza peste dînsul.”
Evmeu răspunse-atunci, ținîndu-și plînsul:
„Ba stă-n palat și-acum iubita-ți mamă
Cu suflet trist și rabdă de nespus
Și lacrimi dă singurătății vamă,
Că-și plînge zi și noapte soțul dus.”
A zis, primindu-i sulița de-aramă,
Și-apoi intrînd trecură pragul sus.
Iar tată-său, cînd el a-ntrat în casă,
Sculîndu-se, făcu loc gol la masă.
Dar zise Telemac c-un semn din mînă:
„Șezi, șezi, străine! Că ești slab, și-apoi
Găsim noi loc și-altundeva prin stînă,
Căci este om cine-ngriji de noi.”
Și-așa-l sili la locu-i să rămînă.
Evmeu aduse ramuri verzi cu foi
Și jos i le-așternu și puse-o piele,
Și-aici șezu deci Telemac pe ele.
Apoi în fața lor Evmeu le puse
Fripturi pe disc, din cele ce-au rămas
Din prînzul lor de ieri, apoi le-aduse
În coșuri pîne, iar din largul vas
Prin cupe vin de cel slăvit le puse.
În urm-apoi și el un disc și-a tras
În fața sa, și-așa-ntinzîndu-și brațul,
Mîncau toți trei cît timp cerut-a sațul.
Și-așa-nceput-a Telemac în fine
Și-așa vorbi, cînd toți au fost sătui:
„Acest străin, Evmeu, de unde vine?
Pe ce corăbii ți-a venit, căci nu-i
Pe jos venit în Itaca, vezi bine!”
Răspunse Eumeu: „Acum să-ți spui.
Din Creta el mi-a spus c-ar fi anume
Și foarte mult a pribegit prin lume
De cînd un zeu din cer i-a tors grozavă
Ursita lui. Și-acum, scăpînd de hoți,
Veni la mine-acoalea, de pe-o navă,
Cum spune el, de călători tesproți.
Acum ți-l dau în mîni. Tu fă-i zăbavă
Pe-aici, de vrei, ori vînt, ori cum socoți,
Dar el ca oaspe-ți săruta pămîntul.”
A zis, iar lui i s-a răspuns cuvîntul:
„Ce-ai spus acum așa de trist mă lasă,
Iubite-al meu, de bietu-acest străin,
Căci n-am putința să-l primesc în casă!
Nu pot să-l apăr de vrun om hain
Ce-ar vrea să-i facă rău, oricît îmi pasă,
Nu pot, că-s slab și nu-s al meu deplin!
Iar mintea mamei e-mpărțită-n două,
Că-n vrerea-i veche intr-o vrere nouă:
Ori, stînd pe loc, să vadă de palatul
Și-averea mea, ca și de cinstea ei,
Păstrîndu-i soțului de-a pururi patul,
Spre-a fi cu nume bun între femei,
Ținînd în seamă, negreșit, și sfatul
Poporului; sau pe-unul dintre-ahei
Să-l ia bărbat, fruntaș ce dă și-avere
Ca zestre deci, și foarte-o vrea și-o cere.
Dar negreșit acum străinul, dacă
Veni la noi flămînd și gol, va sta.
Deci dă-i un rînd de haine și-l îmbracă,
Și-opinci îi dă, tunică și manta,
Și-o sabie bună o să-i dau să-i placă.
Și-n pace-o să-l trimit în țara sa
Ori unde inima și gîndu-l mînă.
De-altfel, de vrei, oprește-ți-l la stînă,
Căci hran-aici și straie-i voi trimite,
Spre-a nu-ți fi ție-ori soților tăi greu.
Acasă, printre prinți, tu vezi, iubite,
Că nu-l pot duce-acum și nici nu vreu,
Căci ei au inimi foarte-obrăznicite
Și numai rele făptuiesc mereu,
Și nu cumva din dînsul joc să-și facă,
Și-amar mi-ar fi și foarte n-o să-mi placă.
Căci singur unu-oricît de tare fie,
Nu poate sta cu mulți să ție piept,
Și-a celor mulți e orișice tărie!”
Vorbi deci și-Odiseu cel înțelept,
Și-a zis așa: „Ai vrea să-mi dai și mie,
Iubite-al meu, tu care-atît de drept
Vorbiși acum, ai vrea să-mi dai cuvinte,
Să-ți spui și eu ce gînduri zbat prin minte?
Căci foarte m-a cuprins nespusă jale,
De cîte spui, că oameni de nimic
Ca prinții-aceia-s domni averii tale,
Și-obraznici stau și fără nici un pic
De milă-n inimi, și te iau la va!e
Pe tine-astfel, o floare de voinic!
Atare-un lucru cum n-ar fi durere!
Dar spune-mi: te supui cu bună-vrere?
Ori poate te-a urît acum poporul
Și mulți pe tine-n țară-s supărați,
Și-un zeu acum le e răzbunătorul?
Ori poate-acum te plîngi pe proprii frați
La cari te-ncrezi să capeți ajutorul
În ceasul triștei, chiar de-ați fi certați?
Ah, dare-ar zeii cei din veci și-ar pune
În mine iar o inimă de june,
Ori fiu să fiu născut din nepătatul
Acest de Odiseu, sau însuși el —
Ei, uite-atunci, să fiu eu blăstămatul
Și frîngă-mi capul cel dintîi mișel
De n-aș intra chiar astăzi în palatul
Cel plin de hoți și-n cel mai jalnic fel
Pe toți i-aș da la cîni într-o mînie!
Și chiar și de-ar sări pe mine-o mie,
Mai bine-aș vrea să pier la mine-n casă
Decît să văd mereu nelegiuiri,
Cum făr’ de-ocări nici pe străini nu-i lasă.
Cum duc în pat scîrboasei siluiri
Pe slujnici prin palat, și nu le pasă
Că fac și-n vin și-n pîne risipiri,
Cum fără țel și fără de măsură
Și fără de sfîrșit hoțește fură!”
Răspunse-atuneea Telemac feciorul:
„Nici nu-s pe mine oameni supărați,
Spre-a fi vrun zeu ce-ar răzbuna poporul,
Și nici nu poart-o vină proprii frați,
La care-aș fi să caut ajutorul
In vremea triștei, chiar de-am fi certați,
Căci vrut-a Zevs pe-a noastră săminție
Tot numai printr-un singur om s-o ție,
Căci cel ce-al nostru neam ni-l începuse,
Arcesios, lăsă pe-un singur fiu
În urma sa, Laerte, care-avuse
Pe-acel de care-acum, de-i mort ori viu,
Nimic noi nu mai știm de cînd se duse!
Și-al lui sînt singur eu; și-atîta știu,
Că nu și-a bucurat cu mine anii.
De-aceea-n casă nor îmi sînt dușmanii
Și n-am cum să-i alung de lîngă mine!
Cîți sînt fruntași prin Dulichiu și au
Putere prin ostroavele străine,
Prin Sama și Zachint, cu toții stau
Cu cei din Itaca de-aici, vezi bine,
Și cer pe biată mamă-mea, și-mi dau
Prin casă jaf pe plac și-mi prad-averea,
Iar mama stă și n-are-n ea puterea
Să rup-așa sau altfel blăstămata
Pețire-a ei, că nici nu ia bărbat,
Nici nu-i alungă! Iar ce strînse tata,
Ei pradă tot, și fac acum și sfat
Și viața mea s-o dea, mișeii, gata.
Firește-aceste-or fi cum zeii-au dat!
Dar tu acum, tot lucrul, bade,-l lasă
Și mergi, te rog, la maică-mea acasă,
Să-i spui că zeii cei cu gînduri bune
Mă-ntoarseră din Pilos sănătos;
Dar singură s-audă ce-i vei spune,
Și nu și-alt om și prinții mai vîrtos,
Căci mulți îmi sînt dușmani și m-ar răpune!”
Răspunse Eumeu, sărind de jos:
„Mă duc și-i spui pe-ascuns și-ascuns rămîne,
Căci bine-ți știu necazul, drag stăpîne!
Dar spune-mi rupt să știu ce am solie,
Să merg ori nu și la Laert să-i spui?
Că el pînă-ntr-un timp lucra prin vie,
Deși pentru-Odiseu jălea-ntr-un hui,
Și-oricînd poftea să-și fac-o veselie,
Mînca și bea-n bordei cu slugii lui.
Acum, de cînd te-ai dus la Pil pe mare,
El nici nu vrea s-audă de mîncare,
Nici vin n-a mai băut de-atuncea, bietul,
Nici nu-i mai pasă de lucrări nimic,
Ci-și plînge-așa nepotul și băietul
Și-n vai și-n plîns o duce-al tău bunic,
Iar carnea-i scade de pe trup cu-ncetul!”
Răspunse-atunci cumintele voinic:
„E jalnic lucru, dar cu toată jalea,
Să-l lași pe el, și nu mai face calea!
Să poat-un om alege-orice dorește
Și singur el, noi ne-am alege-acum
A tatei zi de-ntors. Ea-ntîi, firește.
Deci nu-ți mai face peste-ogoare drum
La moșu-meu, ci du-te și vestește
Pe maică-mea și-i spune ce și cum;
Ea poate-apoi pe-o slujnică s-o puie
S-alerge-n taină la bătrîn să-i spuie!”
Deci n-a mai așteptat să-l mai ațîțe
Cu vorbele, și-opinci apoi și-a pus
Cu sfori pe tălpi, legîndu-le-n nojițe.
Deci după ce Evmeu acum s-a dus,
Nici nu-i scăpă puternicei zeițe
Atene-aceasta, ci veni de sus
In chip de fat-a multor nuri părută
Că-n multe-ar fi nespus de pricepută.
Și-n ușa casei se ivi deodată
Și-o și văzu Ulise-n fața lui,
Dar nici văzut-a Telemac pe fată
Și nici nu o simți de este-ori nu-i,
Căci zeii cei de-a pururi nu s-arată
În chip văzut pe față orișicui.
Deci numai el și cînii o văzură,
De-aceea nici n-au scos vro lătrătură,
Ci toți schelălăiau cuprinși de teamă,
Într-altă parte-a stînii lor fugind.
Deci ea-i făcu din ochi un semn că-l cheamă,
Iar el a priceput, și-nțelegînd
Că este-Atene cu de-a bună seamă,
Ieși din casă-n curte și mergînd
La zidul ce-ngrădea departe stîna,
A stat în fața ei, și-i zise zîna:
„Acum tu deci băiatului tău spune,
Vestitule-Odiseu, și să-i arăți;
Iar după ce la cale voi veți pune
Sfîrșitul ăstei triste răutăți
De prinți, apoi te ducă să te-adune
Cu prinții-n casă. Și ca și-alte dăți,
Nu mult voi sta de tine-ndepărtată,
Căci ard de dor să mă mai lupt o dată!”
Așa i-a zis Atene și-l atinse
Cu varga ei de aur, și pe el
Tunic-a pus și-o mare mantie-o-ntinse
Și-un trup i-a dat voinic și tinerel
Și-obrajii oacheși și cu pieliți linse,
Iar sura barbă i-o făcu la fel
Cu negrele-acum plete răvărsate,
Și-așa-n făptura membrelor schimbate
Lăsîndu-l ea, s-a dus. El însă iară
Intră-n bordei, și-așa-mbrăcat în nuri
Iubitu-i fiu, uimit de dînsul dară,
Speriat întoarse ochii lui aiuri,
Temîndu-se că-i zeu, sosit de-afară.
Și-a zis cuvinte-ale-nspăimatei guri:
„Altfel îmi pari, nu cum ai fost, străine,
Și alte haine văd acum pe tine!
Și alta-ți este-ntreaga ta făptură
Și negreșit din ceruri ești, un zeu!
Deci cruță-ne, stăpîne, și te-ndură
Și dați-vom jertfele ce-ți p’.ac mereu
Și aur mult cu mîndră lucrătură!”
Răspunse-atunci deodată Odiseu:
„Nu-s zeu! Nici lor la fel, și nu teme:
Sînt tatăl tău cel plîns de-atîta vreme,
Din cauza căruia tu rabzi cumplite
Nevoi și silnicii și cîte-mi spui!”
Și multe lacrimi, pîn-acum oprite
Cu sila-n ochi, vărsa pe-obrajii lui,
Și mult îl săruta, dar cu uimite
Priviri, flăcăul își zicea că nu-i
Și nu-l credea, și-a izbucnit deodată:
„Tu nu ești Odiseu, și nu-mi ești tată!
Ci zeu ești tu, și-mi faci vro amăgire
Ca și mai plin de-amar eu să rămîn!
Căci lucru-acesta este peste fire
Să-l fac-un om, ci numai un stăpîn
Din largul cer, căci are-orice-nlesnire
Să facă-n clipă tînăr din bătrîn!
Tu moș erai, în zdrențe-ale rușinii,
Și-acum ești zeu din inima luminii!”
Răspunse Odiseu: „Să nu-ți mai fie
Mirare-acum, căci tatăl tău sînt eu,
Căci n-are-n veci alt Odiseu să-ți vie,
Căci numai eu sînt singur Odiseu!
Așa cum sînt! Și stors de pribegie
Și multe suferind pe mări mereu
În douăzeci de ani, cei vecinici lasă
Din mila lor s-ajung acum acasă!
Aceasta mi-o făcu Atene, zîna
Învingerii, schimbîndu-mă de tot,
Și-așa că numai m-a atins cu mîna.
Căci poate face-un vrednic din netot
Și tînăr din bătrîn, cînd vrea, stăpîna,
Cum toți acei din cer prea lesne pot
Pe regi să-i schimbe-n goi flămînzi prin lume
Și bieți golani să-i facă regi cu nume.”
A zis, și Telemac îl prinse-n brață
Și-așa plîngea, încît de jalea lui
Plîngea și Odiseu șiroi pe față,
Și-atîta jale i-a cuprins, că nu-i
Mai mare-o jale cînd de stînci s-agață
Vulturii-ori șoimii și răpiții pui
Și-i plîng, pe cari i-au smuls din cuib țăranii,
Pe cînd sînt încă golășei, sărmanii.
Și poate-i apuca și-apus și seară
Plîngînd așa, pe-atîta plîns s-au pus,
De nu l-ar fi-ntrebat flăcăul iară:
„Dar, tată drag, ce navă te-a adus
În Itaca? Era de-aici din țară?
Și ce vîslași erau pe ea? Ți-au spus?”
Iar de-altă parte, Odiseu răspunse:
„Aceste toate nu-ți vor fi ascunse.
M-aduseră feaci, poporul care
Petrece-orice străini cînd e rugat.
Durmeam cînd m-au trecut pe-adînca mare
Și-n mal m-au scos durmind. Iar ei mi-au dat
Și aur mult și-argint cu-mbelșugare
Și haine-n lăzi, și toate le-am lăsat
Ascunse-ntr-un ponor de sfînta zînă,
Și tot de ea trimis venii la stînă
Să pui cu voi la cale-aici pierirea
Dușmanilor de prinți. Deci sînt vro doi,
Ori mulți aceștia, și sînt tari cu firea?
Deci spune-mi numărul și tot, și-apoi
În suflet eu voi rupe chibzuirea
De-i lesne lucru numai singuri noi
Să-i batem deci, stîrpindu-i scurt și iute,
Ori e nevoie și-alții să ne-ajute!”
Răspunse el, avînd puțin zăbavă:
„Vai, tată drag! Am auzit mereu
Vorbindu-se de nesfîrșita-ți slavă,
Că zeu tu ești la sfat și-n luptă leu,
Dar vorba ce-ai vorbit a fost grozavă!
Și-uimit mi-e sufletul și gîndul meu!
Dar cum se pot lupta doi oameni, tată,
Cu foarte mulți, și vrednici totodată?
Căci nu-s ei numai zece pețitorii,
Nici douăzeci, ce-ar fi ușor de-nvins!
Cînd ai să știi, te vor lua fiorii!
Deci sînt din Dulichiul cel întins
Cincizeci și doi, și-aleși, iar servitorii
Sînt șase, care-i are-oricare ins.
Iar alții-apoi, care pețesc pe mama,
Sînt douăzeci și patru, toți din Sama,
Iar douăzeci sînt din Zachint. De-acasă
Din Itaca sînt doisprăzece-apoi;
Și nici pe crainicul Medon nu-l lasă
Și nici pe Femiu d-îngă ei, cu doi
Isteți împărțitori de vin la masă.
Deci dac-am sta-mpotrivă sînguri noi,
Mă tem, cum sînt și mulți și răi cu firea,
Că rău tu ți-ai plăti și-amar sosirea!
Deci caută și mai găsește-n minte
Și pe-alți fărtați și-ajutători ahei,
Să stea cu noi, cu drag și tari, părinte!”
Răspunse Odiseu: „Deci fă să iei
Acestea-n cap vro cîteva cuvinte!
Ce crezi, ne-ar fi de-ajuns cu brațul ei,
Atene deci, și Zevs fulgerătorul?
Sau vrei să cer și altor ajutorul?”
Răspunse Telemac apoi îndată:
„Aceștia doi sînt buni ajutători
Și tari, căci șed pe nori, iubite tată,
Domnind pe veci și oameni muritori
Și și pe-alți zei cu fire neschimbată!”
Deci zise Odiseu: „Și-s luptători,
Și nu-ndelungă vreme-o să ne fie
Departe stînd în marea bătălie,
Atunci cînd între noi și banda-ntreagă
De prinți, acolo-n marele palat,
Cumplitul braț al morții-o să aleagă!
Tu mîne-n zori te du neapărat
Acasă deci, șl printre prinți te bagă
Și stai cu ei, căci însumi îmbrăcat
Ca moș sărac și cerșetor al căii,
Veni-voi cu Evmeu să văd flăcăii.
Deci orișice batjocură mi-ar face
Prin marele palat acești flăcăi,
Tu rabdă toate suferind în pace;
Și chiar de m-ar și trage prin odăi
De păr și de picioare, cît le place,
Și pumni mi-ar da și m-ar stîlci-n bătăi,
Tu vezi și taci! Dar poți cu dulci cuvinte
Să-ndemni să-și curme fapta făr’de minte!
Firește, vorba nu-ți va fi primită,
Și face-și-vor de cap, căci trista zi
A morții lor s-apropie cumplită!
Deci prinde-n cap ce-acum vei auzi
Din gura mea! Cînd zîna cea iubită
De cei cuminți, Atene, va urzi
Pierirea lor, punînd în mine-ndemnul,
Cu papu-atunci voi face-un semn, iar semnul
Îndată ce-o să-l vezi, tu orice scule
Și orice arm-a tristului război
Din larga sală ia-le-atunci și du-le
În pod, în colțul cel mai dinapoi.
Iar ei, știind că-n sal-au fost destule
Și nu-s acum, vor întreba apoi.
Deci tu să spui mințindu-le, și-adică
Le-au dus, să zici, c-al salei fum le strică
Și nu-s nici lucii-acum, nici tăietoare,
Precum le-a fost lăsat cînd mi s-a dus
La Troia tata-n nave plutitoare,
Ci-n sal-aici funingene s-a pus,
Și aburi răi le-a stins a lor coloare.
Dar și mai mare lucru am de spus,
Pe care Zevs, și chiar acum mi-l dete:
Ei nu cumva prin sală să se-mbete
Și-apoi să vă certați prin larga casă,
Rănindu-vă-ntre voi, făcînd astfel
De rîs și nunta lor și-această masă,
Căci fierul trage, chiar și singur el
Pe om la sînge. Insă vezi și lasă
Un scut și-un coif și-o lance-n cerdăcel,
Pe seama mea și-a ta, și cu năvală
Să-ntrăm la ei și să-i snopim în sală.
Va face-apoi și-nvălmășiri nebune
Atene printre ei, și Zevs. Dar eu
Vreu alta să-ți mai spui, și-n minte-o pune!
Că dacă-ntr-adevăr tu ești al meu
Și sînge-al nostru, nimenui nu spune
C-ar fi sosit acasă Odiseu,
Să n-aibă de-asta nici Laert hăbarul,
Nici nimeni dintre slugi, nici chiar purcarul,
Nici maică-ta, ci numai eu cu tine,
Și-așa să ispitim ce gînduri au
Femeile-n palat, de rău ori bine;
Și și pe slujitori să-i văd de stau
Și-acum plecați cu inima spre mine,
Ori nici un fel de cinste nu ne dau
Și-și bat de tine joc și-acum pe-acasă,
Și pasă-le de noi ori nu le pasă.”
Răspunse Telemac atunci cuvinte:
„Tu inima-mi și-n urm-o să mi-o vezi,
Că nu-s pripit și nici ușor de minte.
Dar cred, să te gîndești că-i rău ce crezi,
Și nu ne-ar fi nici de-un folos, părinte,
Să umbli pe la toți să-i cercetezi,
Pierzînd și vreme-n timp ce prinții-n casă
Stau făr’ de griji și făr’ de-a veri ne lasă
Și n-au măsură-n jaf și nici hodină.
Dar poti să-ncerci ce minte e-n femei
Și cari îți fac ocări, ori nu-s de vină.
Deci zic pentru bărbați, să-i lași pe ei,
Să nu-i cercăm la stini, c-avem deplină
Și-n urmă vreme să cunoaștem ce-i,
Afară numai dacă știi că-ți dete
Vrun semn ce vrut-a Zevs să ți-l arete!”
Așa-și clădeau ei planul răzbunării,
Iar nava-n care Telemac cu-ai săi
Sosi din Pil, intra-n limanul țării.
La prund deci dară sprintenii flăcăi
Corabia lor, din largul gol al mării,
Spre-a n-o lovi cu-a valului bătăi.
Iar sculele ce-avea, din nava trasă,
Le-au dus flăcăii-apoi la Clitie-acasă.
Un sol apoi, trimis, a mers și spuse
Stăpînei Penelope la palat
Că fiul ei sosi și că se duse
La cîmp la stînă și porunc-a dat
Să stea corabia-n port și că stătuse,
Și-așa deci doamna n-aibă-nspăimîntat
Nici sufletul de-a fiului său viață,
Nici plîns duios pe-adînc mîhnita față.
Soseau deci să vestească pe regină
Deodată și Evmeu și-acest trimis.
Intrînd deci solul, el în sala plină
De roabe și femei: „Crăiasă!-a zis —
Sosit-a fiul tău!” Ci-n vorbă lină
Și stînd de doamn-aproape, și-a deschis
Evmeu cuvintele și-i spuse vestea,
Nevrînd să știe toți din jur acestea.
Spunîndu-i deci, pornit-a nepătatul
Păstor de porci și n-a mai stat pe loc.
Dar vestea asta răscoli palatul,
Iar prinții-au stat uimiți și ca pe foc.
Deci toți ieșiră și făcură sfatul
Departe-n curte, unde-aveau ei joc
Și-așa sub poartă ei ședeau cu toții.
Și-ntîi deci Evrimac vorbi cu soții:
„Ăst drum făcut de Telemac ni-e mare
Și jalnic lucru, soți de-același gînd!
Și nu-l credeam nici unul că e-n stare
Să-l facă-n viață! Și-l făcu-n curînd!
Acum deci s-aruncăm pe larga mare
O navă iute, ca, de-acum plecînd,
Să ducă celorlalți la Sama veste
Că toată pînda lor degeaba este!”
A zis. Dar capul și l-a-ntors deodată
Spre mare Amfinom, întîi de toți.
Și iată, nava lor în port intrată!
Vîslași trăgînd catargul, și piloți,
Și pînza de pe-antene jos luată!
Deci foarte-a rîs și zise cătră soți:
„Lăsați-o naibei veste, Evrimace,
Că uite nava-n port, ajunsă-n pace!
Ori Zevs făcut-a gîndul să și-l mute,
Ori ei văzură nava-n fuga ei
Și n-au ajuns-o, căci fugea mai iute!”
A zis, și-n grabă mîndrii prinți ahei
Au mers pe malul mării cei zbătute.
Deci dară nava cătră prund acei
Ce-au fost sosiți, și-apoi, din nava trasă,
Ce scule-aveau le-au dus slujbașii-acasă.
Iar ei s-au adunat cu toții-n piață,
Dar numai singuri ei, căci au gonit
Pe-oricare om s-ar fi-ntîmplat de față,
Bătrîn ori prunc, și pe-orișice venit.
Și-așa-ncepu cu sfat și cu povață
Trufașul Antinou a lui Evpit:
„Firește-acum o să se mire-aheii
Cum vrură pe-acest om să-l scape zeii!
Aveam pîndari întreaga zi, să poată
Vedea departe, stînd pe culmi pe sus,
Schimbînd pe cei trudiți cu-alți inși din gloată
Și niciodată seara dup-apus
Noi nu durmeam pe-uscat, ci noaptea toată
Pluteam pe larga mare-n jos și-n sus,
Și-n larg ne-afla deci faptul dimineții,
Dorind acestui om sfîrșitul vieții.
Așa pe Telemac pîndindu-l dară,
În ăst răstimp a vrut cu el un zeu
Și nevăzut se-ntoarse viu în țară.
Acum deci să-i gătim, așa zic eu,
Aci-n palat pierirea lui amară.
De ce l-am și răbda de-acum mereu,
Cînd nu se poate, pînă-i el în viață,
Să-i dăm acestei stări dorita față?
Căci e-nțelept și poartă minte bună,
Și-azi nu-i cu noi poporu-ntreg, azi nu-i!
Deci haideți, tineri, pînă nu-și adună
La sfat pe-ahei, că știu că-n furia lui
El nu va-ntîrzia, și-o să le spună,
Vorbind la mijloc în popor, că vrui
Să-i dau pierirea și c-a vieții sale
Scăpare-a fost că nu-l găsii pe cale.
Aceste rele fapte-apoi, vezi bine,
Ei nu le-or lăuda! Vor fi cu noi
Și silnici, cred, să m-ascultați pe mine!
Și chiar din țara taților apoi
Ei poate ne-or goni prin țări străine!
Deci noi să-l omorîm la cîmp, la oi,
Pe-un drum la țară și pe-ascuns, firește.
Și-așa-ntre noi să-i împărțim frățește
Și-averi și vite, și să dăm palatul
Să-l aibă mamă-sa și-acel un fiu
Al neamului ce are-a-i fi bărbatul!
Dar dacă vreți ca el, lăsîndu-l viu,
Să-și ție-averea și-mi răspingeți sfatul,
Atunci eu unul, soți, eu nu mai știu
De ce ne-am aduna noi toți grămadă
Spre-a face-averii lui atîta pradă?
De ce n-ar sta la casa lui tot insul,
Și-așa de-acasă s-o pețim? Ar da
Oricare daruri numai din cuprinsul
Averii lui, iar ea s-ar mărita
Cu-acel pe care-l vrea cu dinadinsul
Și cea mai mare zestre-ar căpăta.”
Așa vorbi acest mînat de ură,
Dar ei cu toții, nevorbind, tăcură.
Deci cel născut din Nis Aretiade
Răspunse, Amfinom, un vrednic fiu
Născut din tată foarte cumsecade,
Flăcău venit din largul Dulichiu
Și-al tuturor acestora un bade,
Pe care-l și avea — fiind mai viu
La vorbe dulci, și-un suflet ca lumina —
Mai drag decît pe-oricare-alt prinț regina.
Acesta deci cu inima scîrbită
Vorbi acestea-n sfatul lor obștesc:
„Eu unul parcă n-aș cădea-n ispită
S-ucidem pe flăcău, și vă vestesc,
Căci fapta-mi pare prea de tot cumplită:
S-omori un om din neam împărătesc!
Și-așa pe-ascuns, pe-un drum, și ca mișeii!
Deci noi să căutăm ce gînd au zeii.
Și dacă-n sfîntu-i sfat ar vrea Preasfîntul,
Eu însumi am să vi-l ucid, fărtați,
Și-oricui i-aș da și-ndemnul deci și-avîntul.
Dar zeii de ne-opresc, vă-ndemn să stați!”
Așa le-a zis și le-a plăcut cuvîntul.
Deci toți acum, din locul lor sculați,
Intrară la palat în rînduri dese,
Și-ntrînd ședeau pe bănci și pe la mese.
Deci doamnei Penelope zeii-i dară
Din nou îndemn dorinții ei fierbinți
Să vrea pe-o clipă să s-arate iară
Acestor răi și foarte-obraznici prinți,
Căci crainicul Medon, pîndind pe-afară,
Știu ce-au pus în relele lor minți
Și cum să dea lui Telemac pierire;
Deci foarte-n grab-a dus reginei știre.
Iar ea grăbită scoborî-ntre strînșii
Fruntași, în sală, și rămase stînd
Pe pragul salei largi, privind la dînșii,
Iar albu-i văl din creștet rîurînd
Cădea din două părți, umbrindu-i plînșii
Obraji frumoși, și-avea cu dînsa-n rînd
De-o parte și-alta două roabe fete,
Și-oftînd, lui Antinou un semn îi dete:
„Ah, răule-Antinou, tu-ncepătorul
Acestor fărdelegi ce le-ocrotești!
Te laudă prin Itaca poporul
C-ai fi-ntre cei de-o vîrstă-n trebi obștești
Și-n sfat și-n minte-atotstrălucitorul!
Dar nici n-ai fost așa și nici nu ești!
Și ce-ți făcu, să câți a mi-l răpune,
Băiatul meu, și ce-ai cu el, nebune?
S-omori orfan, cu tată mort pe-airea!
Orfanii-au tată-n cer pe Zevs, iar el
Oprește pe-oameni a dori pierirea
De-aproapelui! Ori n-auziși de fel
De tată-tău și nici de mîntuirea
Ce-n casă ne-o găsi cînd fu mișel
Și-ntreg poporul vrut-a să-l omoare?
Căci foarte-n furie-aduse pe popoare
Cînd el se-ncărdăși pentru răpite,
Plecînd în larg cu tafienii hoți
Și mult el păgubi tesproții-n vite,
Deși aceștia-n toate ne-au fost soți.
Deci vrur-a-l da unei pieriri cumplite,
Smulgîndu-i inima din el, și toți
Porneau spre jaf la mîndrele-i palaturi
Și mari nevoi l-au strîns din mii de laturi,
Și singur Odiseu le-opri puterea
Și stinse furia-n cei clocotitori.
Și-acum în schimb tu-i risipești averea,
Femeia i-o pețești și vrei s-omori
Pe singuru-i copil, și-mi faci durerea
Să-ndemni la rău pe-atîția pețitori!
Dar cer acum să mi te lași de rele
Și-urmînd o să se lase toți de ele!”
Răspunse Evrimac și-a zis cuvinte:
„Slăvită Penelope-a lui Icar,
Fă-ți inimă și-alung-acum din minte
Aceste gînduri de nespus amar.
Nici nu-i născut și nici de-aci nainte
Nu cred că se va naște-acel tîlhar
Ce-ar pune mîna să-ți ucidă fiul
Cît timp eu văd pămînt și sînt eu, viul!
Căci asta eu ți-o spui și va să fie:
Îndat-ar înroși tot fierul meu
Spurcatu-i sînge multa mea mînie!
Căci și pe mine marele-Odiseu
Adese mă lua-n copilărie
Pe-ai săi genunchi, pupîndu-mă mereu,
Și-n mîni el îmi punea rîzînd friptură
Și cupa mi-o ținea să beu, la gură.
De-aceea mi-e și drag copilu-ți foarte;
Mi-e cel mai drag din lume, și ți-o spui,
Că nici o teamă n-are el să poarte
Din partea prinților și-a orișicui!
Dar cînd vreau zeii să trimită moarte,
Nu poți opri pierirea nimănui!”
Așa zicea, spunîndu-i ca să spuie,
Căci însuși el lucra ca să-l răpuie!
Deci ea-n iatacul său de sus se duse,
Plîngînd pe cel de-atîtea ori jălit,
Pe dulcele-Odiseu, pînă ce-i puse
Pe ochi Atene-un somn nepotolit.
Ci-n vremea asta soarele apuse
Și-Evmeu sosise-n deal, unde-a găsit
Frigînd purcel d-un an, cu jertfă dată,
Pe tînăru-i stăpîn și bunu-i tată.
Pe-acesta însă, pe-Odiseu slăvitul,
Venind Atene-aproape, l-a atins
Cu varga sa, făcîndu-l iar zbîrcitul
Și slabul moș, în multe zdrențe-ncins,
Spre-a nu-l cunoaște-acum nepregătitul
Purcar Evmeu, și-așa de spaimă prins,
Să nu păstreze-n inima sa plină,
Ci vestea-n sîrg s-o ducă la regină.
Și-a zis flăcăul vorbe-ntraripate:
„Veniși, iubite-al nostru Eumeu?
Ce e-n oraș vro bună noutate?
La pîndă-n largul mării stau mereu
Și-acum aheii-ori toți sînt în cetate?”
Răspunse-acesta deci: „De-aceasta eu
Nici grijă n-am avut s-alerg pe-afară,
Să-ntreb de lume ce e nou prin țară.
Ci grija-mi fu să nu fiu om agale,
Să spui și-ndată să mă-ntorc. Dar fui
De-un om de-al tău întîmpinat pe cale,
Trimis de-alți soți, și pînă ce să spui,
Spusese-ntîi acesta maicii tale.
Iar alta ce mai știu, căci o văzui,
E asta, că din deal, de unde bine
Vedeam întreg orașul de sub mine,
Cînd fui la piatra lui Hermias, iată,
Văzui o navă cum grăbit venea
Și-apoi s-opri pe loc, în port intrată,
Și foarte mulți bărbați erau pe ea
Și mult era de scuturi încărcată
Și de-alte-ale lor arme. Și părea
Că ei ar fi, dar n-aș jura acestea.”
A zis, iar Telemac zîmbi de vestea
Purcarului, și-n zarea de lumină
Privit-a-n ochii tată-său pe-ascuns.
Deci după ce-și gătir-acum de cină,
Mîncau, și așa-ntr-al vorbelor răspuns
Ei veseli petreceau și-n voie plină.
Iar cînd au fost mîncat apoi de-ajuns,
Toți trei își așternură să se culce
Și-un somn i-a prins în mreaja lui cea dulce.


←Cartea XVI Odiseea de Homer
Cartea XVII Cartea XVIII→


Cînd zorile-nfloriră răsăritul
A doua zi pe cer, atuncea dar,
Opinci legîndu-și Telemac, iubitul
Copil al lui Ulis cel plîns amar,
Și-n dreapta apucînd apoi cumplitul
Cotor al lăncii-a zis cătră purcar:
Iubite,-acum eu plec, și plec anume
Să vadă mama că-s întors din lume,
Căci nici nu va-nceta să fie-o pradă
Plînsorii ei și jalei, pînă cînd
Nu sînt sosit la ea ca să mă vadă.
Iar ție-ți poruncesc, și fă curînd,
Și ia pe-acest nenorocit și-l adă
Devale-ntre popor, că la flămînd
Îi dă și-aici și-aici și-ntr-altă casă
Atît pe cît al milei bold îl lasă,
Și pîne-n sac și vin în ol oricine —
Că vezi și tu că nici eu n-am puteri
Să iau la noi pe-orice străin ce vine,
Căci însumi am destul de mari dureri.
Iar dacă el s-ar supăra pe mine,
Eu ce să-i fac! Nu-s toate după vreri.
Eu spui ce-i drept și n-am gîndiri ascunse!”
A zis, iar Odiseu așa-i răspunse:
„Dar nici nu stăruiesc să stau pe-afară,
Căci mulț mai bun e pentr-un om sărac
Cerșitul prin oraș decît la țară;
Acolo-mi dă tot omul după plac.
Căci nu sînt om în vîrsta cînd să-mi pară
Că lesne-ar fi și treburi să mai fac
La stîni, așa precum stăpînul cere,
Să-i fiu și lui și mie spre plăcere.
Deci du-te sănătos! Și-apoi pe mine,
Îndată ce-o să mă-ncălzesc la foc
Și-o fi spre-amiazi mai cald, ăst om de bine
Cui datu-i-ai poruncă, el pe loc
Aduce-mă-va-ncet; că nu-mi prea vine
Să plec pe frig, în zori, făr’ de cojoc
Căci foarte-am hainele pe mine sparte,
Și-apoi de-oraș spuneați că-i cam departe!”
A zis. Iar Telemac porni la vale
Cu pași grăbiți, și pentru prinți avea
Cumplite sorți în fundul minții sale.
Sosind acasă deci, el își ducea
Să-și razime de-un stîlp al naltei sale
Frumoasa lance, și trecînd mergea
În fund spre-odăi. Bătrîna doică fuse
Ea cea dintîi din toți care-l văzuse,
Pe cînd punea pe scaune-n cămară
Lăicere mîndre și frumoase piei.
Plîngînd s-a dus la el, și s-adunară
Cu grab-apoi și roabele femei
Și mult pe mîni, pe cap, îl sărutară.
Ieși la urmă din iatacul ei
Și maică-sa, părînd la chip, mîhnita,
Diana-n mers și-n farmec Afrodita.
Văzîndu-l deci ea și-l cuprinse-n brață
Și-uda cu lacrimi mari ai feței crini,
Și mult îl săruta pe cap, pe față
Și pe-amîndouă dulcile-i lumini.
Și ca pe unul mort, întors la viață,
Așa-l privea cu ochii ei cei plini
De zîmbet cald, și-a zis: „Venit-ai oare,
Venit-ai, dulce-al maicii tale soare!
Că nici nu mai credeam eu asta, biata,
Că am să te mai văd și că mai ești,
De cînd plecași pe-ascuns cu-ntunecata
Corabie-a ta la Pil s-agonisești
Cu truda-n lume știri ce-ți face tata.
Dar spune-acum, ce-aduci de-acolo vești?”
A zis, și i-a răspuns așa flăcăul:
„Vai, nu-mi mai răscoli degeaba răul
Și nici în plîns nu-mi ceve-o nouă vamă.
Cînd eu de-o moarte rea de-abia scăpai
Ci-mbracă-te frumos și du-te, mamă,
Cu fetele-n iatacul tău ce-l ai
Și zeilor din cerul cel de-aramă
Tu roagă-te, că jertfe-o să le dai,
Că doar vor da și-o clip-a răzbunării.
Eu merg acum în sfatul adunării
Să chem și pe-un străin venit cu mine
Din Pilos pîn-aici, că l-am rugat
Pe soțul meu Pireu să-l ia la sine
Și pînă să mă-ntorc pe la palat
Din cîmp, să-i dea-ngrijiri cum se cuvine.”
Și făr’ de-aripi a fost cuvîntul dat.
Că-ndată ce ieșit-a din odaie,
Ea-n grabă se găti, luînd o baie,
Și-ntr-alte haine-n sfîntă rugăciune
Jura mari jertfe zeilor stăpîni,
Că doar ar da ca Zevs să se răzbune!
Iar el ieși pe drum, c-o lance-n mîni,
Și-urmat de doi, și mîndri de minune,
Frumoși și mari, cu părul alb, doi cîni.
Și-Atene-i da lumină-n chipul feții,
Și stînd priveau mirați la el drumeții.
Și-n jurul lui toți prinții s-adunară
Cu multe vorbe dulci ca de femei,
Ci-n gînd purtîndu-i ura lor amară.
Dar nici nu stete mult aci-ntre ei,
Ci merse unde vechii s-așezară,
Și-Antip și Mentor și-Aliters, acei
Ce-amici au fost de mici cu-al său părinte
Și foarte deci și-acum luau aminte
Cum el spunea de drumul ce-l făcuse.
Dar iată că sosi Pireu cu-acel
Străin, pe care-n gazdă el și-l duse.
Sări deci Telemac și-a mers la el,
Să-ntîmpine pe-acel străin. Și-i spuse
Pireu dintîi, mai grabnic om, astfel:
„La mine-acasă roabe tu trimite
Să ia ce-ți dete Menelau, iubite!”
Răspunse Telemac atunci: „Piree,
Nu-i vreme-acum să mai trimit femei,
Căci nu pot ști sfîrșitul ce-o să ieie
Aceste stări. De-i scris ca ăști mișei
Pe-ascuns în casă moartea să mi-o deie
Și-apoi să-mpart-averea mea-ntre ei,
Mai bine să te bucuri tu de ele
Decît vrun răpitor al vieții mele.
Iar dac-apoi eu însumi voi răpune
Pe prinți, atunci cînd eu voi fi voios,
Voios atunci tu-n mînă mi le pune!”
A zis, și-apoi cu-acel nenorocos
Proroc străin porni-nțeleptul june.
Sosind deci și-n palatul cel umbros
Si dîndu-și jos frumoasele mantale.
Le-au pus pe-o banc-a-ncăpătoarei sale
Și-n mîndre băi intrînd, făcur-o baie;
Iar după ce s-au uns și-n spate-au pus
Mantale moi de pănură țigaie,
Ieșind ședeau pe bănci cu spete sus.
Cu alb lighean de-argint veni-n odaie
O fat-apoi și apă le-a adus
In foarte mîndre de-aur ibricele,
Turnîndu-le pe mîni ca să se spele,
Și-ntinse-n fața lor apoi o masă.
Venind găzdoaia, pîne-aduse ea.
Puind mîncări mai multe cîte-n casă
Le-avea-n dulapuri gata, și-i poftea.
Iar mamă-sa, pe-un jelț a ei retrasă
Spre fundul salei celei largi, ședea
Torcînd din furcă-n fir supțire lîna,
Iar ei mîncau rupînd fripturi cu mîna.
Și-a zis crăiasa printre-oftaturi grele:
„Acum eu deci, suindu-mă-n iatac,
Culca-mă-voi, că doar o să mă-nșele
Un somn în patul, dulce Telemac,
Cel vecinic ud de lacrimile mele
Și-n care-acum de-a pururi nu-mi mai tac
Suspinele, de cînd la blăstămatul
De Iliu-mi merse cu-alti ahei bărbatul!
Căci iată, prinții-ndată au să vie,
Și nu mi-ai povestit nimic, să știu,
Că nu te-ai îndurat să-mi spui și mie
De-i mort iubitul tat-al tău, ori viu
Și lumea despre el ce-anume știe!”
Răspunse-atunci vorbind iubitu-i fiu:
,,Să-ți spui deci, mamă, tot, și-apoi alege.
Am mers în Pilos la vestitul rege,
La Nestor deci, și-n casa iui bogată
Cu drag el m-ospăta și fui primit
Precum primește iubitorul tată
Pe fiul său, pe cel de mult dorit,
Că-i fu pribeag prin țară-nstrăinată
Și-acasă iar de-abia-i numai venit;
Așa deci m-ospăta cu grijă mare,
Cu mulți ai săi slăviți feciori ce-i are.
Iar de-altele ce-ntrebi apoi, iubite,
Eu n-aș putea să spui nimic de el
Decit ce știu și eu din auzite
Și n-aș voi, firește, să te-nșel.
Deci n-am s-ascund ca lucruri tăinuite
Ce-mi spuse-odată moșul mării-acel
Ce spune-adevărat; pe-acestea toate
Cu drag eu ți le spui și drept, nepoate.
Spunea că l-a văzut cu mari suspine
Plîngînd într-un ostrov, stăpîna cui
Cu foarte multă silă prins îl ține,
Calipso nimfa, iar scăpare nu-i,
Căci n-are navă și nici soți cu sine
Să plece-odată-n dulce țara lui.»
Atît știu și-Atridele să-mi spuie.
Văzui că drum deci de-altă știre nu e.
Plecai spre țara mea. Și-avui norocul
Că zeii-au dat un vînt cum l-am dorit,
Și-așa-mi văzui și țara mea și locul.”
Ea stînd îl asculta cu gînd uimit.
Vorbi atunci Teoclimen prorocul:
„Femeie-a regelui cel mult slăvit!
El nu ți-a spus deplin. Să-ți spui eu toate,
Să știi cum e, nu numai cum se poate.
Deci Zevs, întîiul zeu, m-asculte dară,
Și sfînta vatră unde-acum ajuns
Sînt oaspe-al mesei regelui, că-n țară
Sosit e Odiseu! Și-ori stă ascuns,
Ori umblă iscodind, și-o moarte-amară
Gătește-acestor prinți ce i-au pătruns
Hoțește-n casă; și le știu acestea,
Căci șoim văzui care-mi aduse vestea
De bietul tata însă n-auzise,
Așa spunea, nicicînd și nicăiri
Vorbind vrun om să spuie-ori că murise,
Ori este viu; deci n-are-atare știri.
Acestea le spunea, dar mă trimise
La cel deprins cu vuiete de-oștiri,
La blondul Menelau, și-mi dete dară
Și cai și car să merg la el în țară.
Acolo deci văzui pe lăudata
Elena, pentru care marii zei
Au vrut să rabde-atîtea și sfărmata
Oștire-a Troiei și sărmanii-ahei.
Atridul deci văzîndu-mă-ntrebat-a
Ce vreau prin Sparta și-a mea grijă ce-i?
Iar eu i-am spus tot răul ce ne-ajunse.
Și atunci vorbind el astfel îmi răspunse:
«În patul unui om atît de tare
Au vrut să doarmă deci cei slabi și răi!
Dar cum cînd o cerboaică, biata, care
Își culc-abia născuții pui ai săi
În locul unde-un leu culcușu-l are
Și pleacă la păscut prin munți și văi,
Iar leu-ntrînd în cuib, sub labă-i pune
Și-așa c-o moarte jalnică-i răpune,
Așa cu ei va face și-al tău tată!
Vai, dare-ar Zevs să fie-așa cum știu
Că-n Lesbos fu,-n cetatea cea bogată,
Cînd ceart-avînd cu-al Filomelei fiu,
Sculîndu-se-l trînti cumplit odată,
De-au rîs aheii toți; așa, de-i viu,
Să dea acasă gloatei pețitoare
Sfîrșit amar și-amară-nsurătoare!
Pe cînd ședeam la nava-ncovoiată
Și-am și vestit pe Telemac strigînd!”
Răspunse doamna deci: „De-ar fi vrodată
Și-așa cum zici, vedere-ai tu-n curînd
Ce prietin te-aș avea și ce răsplată
Ți-aș da-n averi, încît să zică-n gînd
«Ferice om!» cîți te-ar vedea, străine!”
Atari vorbeau cuvinte-aci-ntre sine.
Ci-n ăst răstimp lîngă palat, pe latul
Și mîndrul loc cel netezit de ei,
Stînd prinții-și petreceau cu aruncatul
De lănci și discuri, ca și de-obicei.
Era pe-al mesei timp, și prin palatul
Cel larg veneau păstorii-acum, acei
Ce-aveau tot insul să-și aducă vita.
Văzîndu-i deci venind, așa vorbit-a
Medon, căci dintre crainici el fusese
Iubitu-acestor prinți și nencetat
Al lor părtaș la jocuri și la mese:
„Acum, flăcăi, destul v-ați desfătat
Cu-aceste jocuri vrednice și-alese,
Și-i timp s-așternem mesele-n palat,
răci de-orișice te poți în lume teme,
Dar de-una nu: că-i rău să-mbuci la vreme!”
Grozav plăcu frumseța glumei sale!
Și-n clipă toți urmară ce le-a spus.
Deci dar intrînd cu toții-acum prin sale,
Grăbiți pe bănci și scaune și-au pus
Zvîrlite-a valma mîndrele mantale,
Și-așa tăiau ce slugile-au adus,
Berbeci și țapi și vieri și stearpa vacă
Și-un prînz crăiesc au și-nceput să-și facă.
Iar ceialalți la stîna de la țară
Erau gătiți, purcarul și-Odiseu,
Să plece-acum spre-oraș. Deci se sculară
Și-acest îndemn i-l dete deci Evmeu:
„Acum de vrei să mergi, străine, dară,
Precum mi-a poruncit stăpînul meu,
(Măcar c-aș vrea, decît drumeț al străzii,
Să-mi stai mai bine-aici. străjer ogrăzii,
Dar prea mă rușinez și mi-e și frică
Să nu te duc, căci poate Telemac
Să-mi fac-apoi mustrare și-o să-mi zică,
Și-orice dojeni stăpînii ți le fac
Atît de-amare nu-știu-cum îți pică),
E timp să mergem, bietule sărac,
Căci soarele spre-a patra strajă trece
Și-apoi pe-amurg dă umbra și-i mai rece.”
Răspunse deci Ulis și-a zis cuvinte:
„Pricep și-ascult și haidem dar! Că, zău,
Mi-e zor să plec. Deci ia-o tu nainte.
Iar dac-ar fi să vezi pe drumul tău
Vro ghioagă bună-n drum, să-ți fie-aminte,
S-o am sprijin, că zici că-i drumul rău.”
A zis, punîndu-și rupta traistă-n spate,
Cu sfori de tei și zdrențele-atîmate.
O bună ghioagă-i dete deci în mînă
Evmeu apoi, și-au și purces curînd,
Iar paznici cînii i-au rămas la stînă
Și ceialalți păstori. Și-așa mergînd,
Evmeu ducea-n făptura cea bătrînă
Și-asemeni unui biet golan flămînd
Pe dulcele-i stăpîn, proptit pe-o bîtă,
Un gîrbov moș în zdreanța lui urîtă.
Deci cînd acum pe zgrunțuroasa cale
Erau mai lîng-oraș ei călători,
Aproape de fîntîna cea din vale,
Frumos zidită, unde iubitori
De apă plopi în juru-ogrăzii sale
Un cerc făceau, frumos ocolitori,
Și sus pe culme-n mijlocul verdeții
Altar de jertfă-n oare toți drumeții
Intrau să facă nimfelor naiade,
Trecînd pe-acolo sfînta jertf-a lor,
Și larg de sub altar cu vuiet cade
Frumos și rece-un limpede izvor
(Pe care, deci, Itacul Pterelade,
Pollctor și Nerit pentru popor
Au fost clădit-o, și-au zidit locașul,
De-aici să ducă apă-ntreg orașul),
Acolo-i întîlni Melantie care
Frumoase capre cari le-avea păscînd
Mai mîndre-n deal le-alese de mîncare
Acelor prinți pe azi, și scoborînd
Și-alți doi ciobani urmau a lui cărare.
Văzîndu-i deci, el și-ncepu-njurînd
Să-i mustre-n drum și foarte să-ntărîte
Pe regele-Odiseu cu-ocări urîte:
„Ei, Doamne, Doamne, mult e vorbă bună
Că duce rău pe rău! Și drepte par
Cuvintete că ce-i de-un fel s-adună!
Dar unde-acum, nevrednice purcar,
Mai duci pe-acest spurcat și-mpușcă-n lună,
Lingău de mese care stă hoinar
De uși frecîndu-și coatele bătrîne,
Nu spăzi și lănci cerșind, ci coji de pîne!
De-ai vrea să-mi speli, golane,-n stînă vase,
Să mături curți și crengi să tai la iezi,
Chiar bînd și zer ți-ai face șolduri grase.
Dar nu te trage firea să lucrezi,
C-ai prins năravul rău s-alergi prin case
Și stînd la prag să ceri și să oftezi,
Că-i făr’de saț a burții lăcomie!
Ci-ți spui, Evmee, și-asta o să fie,
Că dacă-i dete-n cap cumva să cate
Vrun rost de hrană la palat, i-o spui
Că multe fi-vor scaune-aruncate
De mîna prinților în capul lui
Și cum mai au să i se spargă-n spate
Cînd fi-va huiduit cu mare hui!”
A zis, și-apoi trecînd izbi păstorul,
De prost, în șold pe-Ulise cu piciorul.
Dar nu-l putu clinti, necum afară
Să-l dea din drum, cum vruse-acest mișel.
Gîndi deci Odiseu că ori să sară
Să-i ia cu ghioaga sufletul din el,
Ori sus luîndu-l să-l trîntească dară
Cu capul de pămînt. Gîndind astfel,
Rămase-apoi răbdînd și-a stat cuminte.
Evmeu îns-a strigat atunci cuvinte
Cu mînile spre cer: „Părinte tată!
Și nimfe, fete-ale lui Zevs! Vă cei
Că, dacă Odiseu v-a ars bogată
Vro jertfă-n prapur gras, de iezi și miei,
Să faceți, zîne, să se-ntoarc-odată
Acas-al meu stăpîn, adus de zei!
Ah, cum ți-ar zmulge fala, nu te teme,
Că bați hoinar orașu-n orice vreme,
Iar răi păstorii-n cîmp fac jaf în vite!”
Răspunse-atunci Melant: „Olio, ce-ai spus,
Tu cîne rău ce știi nelegiuite!
Bun preț pe tine-o să mai iau cînd dus
Pe-o nav-o să te vînd, s-o știi, smintite!
Trăsnească-ți-l pe Telemac de sus
Chiar azi Apoi, și-n cas-omoare-l prinții,
Precum pe-Ulis l-au stins din lume sfinții!”
A zis și i-a lăsat acolo-n cale,
Căci ei mergeau încet. Ci-n grabă el
Ajunse la palat și-ntrînd în sale,
Ședea-ntre prinți, cu Evrimac acel
Ce foarte-a fost iubitul vieții sale.
Deci servii i-au adus fripturi la fel
Ca prinților, iar vrednicei bătrîne,
Găzdoaiei dete semn s-aducă pîne.
Ci-n ăst răstimp la porți acum sosiră
Purcarul și-Odiseu; iar din palat
Sunau cîntări de boltuită liră,
Căci Femiu le cînta. Și-a apucat
De mîni atunci, și ochii lui luciră,
Ulise pe purcar și-: „Adevărat,
Evmee,-a zis — că ăsta e palatul
Pe care zici că-l are nepătatul
Acel de Odiseu! Și-oricine poate
Din multe toate să-l cunoasc-ușor!
Clădiri peste clădiri și-ncinse toate
De grosul zid al largii curți a lor
Și porți cu dou-aripi, încît nici gloate
De foarte mult și mînios popor
Nu cred c-ar fi voinice să le spargă
Spre-a da năval’ cu arme-n curtea largă.
Dar pare-mi mie-așa, ori mulți in casă
Petrec aci-n ospăț, și simt miros
De dulci mîncări ce se gătesc de masă,
Și cînd al lirii celei ce frumos
Tovarăș zeii-a orice-ospăț ne-o lasă.”
Și vorbe-atunci atari Evmeu a scos:
„Ușor le-ai cunoscut, și nu-i mirare,
Că-n toate-arăți priceperea ta mare.
Dar noi să ne gîndim, cum e mai bine
Să-ntrăm aici? Ori tu să intri-ntins
La prinți de-ntîi, iar eu s-aștept, străine,
Ori eu întîi, ca om pe-aici deprins?
Dar intr-apoi îndată după mine,
Ca nu cumva zărindu-te vrun ins,
Cu pumni și pietre să te-alunge-afară.
Te-ndemn să judeci toate-acestea, dară.”
Răspunse vorbe el astfel vorbite:
„Pricep și știu că oamenii sînt răi.
Deci intră tu, iar eu aștept, iubite,
Deprins sînt eu cu ghionți și cu bătăi
Și nici nu-s slab de înger, căci cumplite
Răbdai și-n lupte și pe-a mării căi;
Vro cîțiva pumni mai mult e tot atîta!
Dar nu se poate-n frîu să țîi cu bîta
Arsura foamei din deșertul pîntec,
Căci n-ai cum s-o ascunzi; și pe pămînt
Ea ține lumea-n nesfîrșit frămîntec.
Au multe-n viață jalnicul lor cînt,
Ci-al foamei este cel mai jalnic cîntec!
Tot foamea-mpinge de se zbat în vînt
Și pier pe mări corăbii moarte-amară.”
Așa vorbeau ei doi prin curte-afară.
Iar bietul Arg, un cîne ce-l crescuse
Sărmanul Odiseu, dar n-a avut
De dînsul parte-apoi, căci el se duse
La Troia-n cîmp și nu l-a mai văzut,
Încet nălțat-a capul, de-unde fuse,
Și lung privi spre-un sunet cunoscut.
Pe-acesta deci ades la vînătoare
De ciute-n munți și vulpi și căprioare
L-au dus flăcăi, acum însă copoiul,
Uitat de toți, zăcea aici flămînd
Deoparte-n curtea casei pe gunoiul
Din grajd, ce sta grămadă pînă cînd
Să-l ducă slugii-n cîmp și cu săpoiul
Să-l toarne pe-un ogor. Și-așa zăcînd
Trăia-n mizeria zilelor bătrîne
Și plin de pureci părăsitul cîne.
Dar cînd acum zări-ntr-a lui orbie
Pe dragu-i domn, și-urechile voios
Plecîndu-le, bătu cu-o vrere vie
Din coad-apoi, dar n-a putut de jos
Să-și miște trupul, la stăpîn să vie.
Pe-ascuns atunci, și dîndu-i-se-n dos,
Spre-a nu-l vedea Evmeu, își șterse-o clipă
Plînsoarea Odiseu și-a zis în pripă:
„Eu nu pricep cum lasă ei să zacă
Un cîne-așa de vrednic pe gunoi!
Ce mîndru cîne! Dar eu nu știu dacă
Cu trupu-acest frumos fu bun copoi
Și iute-n pas, ca și folos să facă;
Ori fu vrun cîne-așa, și nu de soi,
Cum țin la masă cei cu bogăție,
Cari numai de frumoși sînt buni să-i ție?”
Deci dînd răspuns, așa i-ai zis, purcare:
„Acesta-i cîne-al omului acel
Ce-i dus acum și-i mort în depărtare.
De-ar fi și-acum la trup și glezne-astfel
Cum fu cînd l-a lăsat plecînd pe mare
Stăpînul său, tu te-ai uimi de el!
Căci nu-i scăpa-n tufiș nicicînd intrată
Dihania ce-o lua la goan-odată!
Dar și știa să poarte urma bine!
Acum, cum vezi, e vai de el, de cînd
Stăpînu-i dus. Căci roabelor, vezi bine,
Puțin le pasă lor că e flămînd.
Așa-și pierd robii orișice rușine
Cînd slab stăpîn ei au, și șed furînd.
Căci Zevs cînd unui om îi dă robia,
Pp-un sfert măcar îi stinge și-omenia!”
A zis și-apoi în foarte nalt clăditul
Palat intră-ntre prinții-acei dușmani.
Pe Argus însă l-a ajuns sfîrșitul
Și moartea-nchise ochii lui sărmani
Îndată ce-și văzu acum iubitul
Stăpîn, cel dus de douăzeci de ani.
Deci după ce-a intrat Evmeu în casă,
Întîi din toți cari prăznuiau la masă
Văzut a fost de Telemac, feciorul,
Și-i dete semn să vie lîngă el.
Cătă-mprejur un scaun deci păstorul
Și-ndat-a și găsit și-a tras pe-acel
Pe care sta de-altdată-mpărțitorul
De cărnuri între prinți. Șezu astfel
În fața lui; și pîne-un serv aduse
Și multe-n fața lui fripturi îi puse.
Curînd deci și-Odiseu intra-n odaie
Proptit pe ghioaga lui, neputincios
Bătrîn murdar în foarte rele straie.
Acolo-n pragul cel de frasin gros,
Ai cui ușiori s-a străduit să-i taie
Un meșter bun din lemn de chiparos
Și-o lucie față priceput le dete,
Proptit de-acești ușiori Ulise stete.
Vorbi deci Telemac cătră vecinul
Din fața sa, Evmeu, și-apoi curînd
Luă și-o pîne-ntreagă și cu plinul
Fripturi cîte-a cuprins în mîni, zicînd:
„Te du cu-acestea să cinstești străinul
Și-i spune-așa, că însuși el umblînd
Să ceară de la toți și să se poarte,
Căci pentr-un om sărac rușinea-i moarte!”
Îi zise-așa. Și-Evmeu, părîndu-i bine,
S-a dus și-a zis cu foarte bune vreri:
„Îți dă acestea Telemac, străine,
Și-a spus să mergi pe rînd la toți să ceri,
Căci pier golanii cei ce-s cu rușine!”
Răspunse Odiseu: „Să-i dea puteri
Și cinste Zevs lui Telemac, crescîndu-l,
Și-i facă tot ce-i poartă-n suflet gîndul.”
A zis. Și-apoi cu mîni încăpătoare
Luînd, el puse tot ce i-a adus
Pe traista ruptă, jos, lîngă picioare.
Și-așa, cît timp cînta din scaun sus
Al lirii glas cîntări desfătătoare,
Mînca și el. Iar cînd sfîrșire-a pus
Cîntării ei, găti și el mîncatul.
Iar prinții-acum umpleau de chiu palatul.
Și-Atene, care-n om îndemnuri pune,
Venind la Odiseu i-a dat prin gînd
Să mearg-acum prin sală și s-adune
Bucăți rămase, de la toți pe rînd,
Să vadă care-i om cu gînduri bune
Și drept, și care nu-i nici drept, nici blînd.
Dar nici așa n-a fost ursita sorții
Să-și poată vrunu-abate clipa morții!
Porni deci de la dreapta, cu rugare
Și-ntinsă mînă, foarte copleșit
De timp și de nevoi, ca unul care
De multă vreme-n lume-ar fi cerșit.
Iar ei i-au dat cu milă și mirare,
Căci nu știau de unde-o fi ieșit.
Și-așa-ntrebau: ce om o fi golanul?
Răspunse deci Melantie-atunci, ciobanul:
„Voi tineri ce doriți pe-a mea stăpînă,
Vă pot eu spune cine-i dumnealui.
Evmeu îl aducea de pe la stînă,
Pe cînd veneam și eu, căci îi văzui.
Dar cine-i el, ce soart-aici îl mînă,
Aceasta unul n-aș putea s o spui.”
A zis, iar Antinou, golind paharul,
Mustra cu vorbe și-ocăra purcarul:
„O, preaslăvit purcar! De ce cu tine
Ne-aduseși și pe-acest golan? Ori zici
Că nu-s destui prin curțile-acum pline
De-acești supărăcioși lingăi calici
Și vrei mai mulți? Ori poate-ți pare bine
Că stau prădînd atîția răi pe-aici
Pe bietul tău stăpîn cel cumsecade
Și-aduni cît poți și pe-alții ca să-l prade?”
Răspunse-atunci purcarul: „Antinoe,
Din buni părinți ești tu, dar rău vorbești!
Ce om a mers cîndva de bunăvoie
S-aducă vrun străin, cum tu cîrtești,
De nu-i cumva vrun om ursit de Joe
Să poat-aduce mari foloase-obștești:
Proroc, ori vraci, ori meșter al clădirii,
Ori dulce-un cîntăreț vestit al lirii.
Pe-atari îi caută cei cuminți și-i cheamă;
Dar cine-i prost să cheme pe-un golan
De care ți-e rușine-ori chiar și teamă?
Dar tu-ntre prinți ești slugilor dușman
Aci-n palat, și mie mai cu seamă!
Dar pînă-i Telemac din an în an
Tot mai stăpîn, și-i vie doamna-n casă,
De ura ta ce-mi porți nimic nu-mi pasă!”
Deci zise Telemac: „Te rog, pricepe
Și nu schimba, Evmee,-acum șiroi
De vorbe cu-Antinou, că iar începe!
El are-un rău nărav să-nțepe-n noi
Și-ndeamn-apoi și pe-alți flăcăi să-nțepe.”
A zis. Și spre-Antinou se-ntoarse-apoi:
„O, da! Tu, Antinou, ca și-un părinte
Pe-al său copil, mă-nveți ce e cuminte,
Că-mi spui cu vorbe tari s-alung din casă
Pe-un biet străin! Dar nu dea Dumnezeu!
Deci ia și dă-i! Ori crezi că poate-mi pasă
Că-i dai și-s trist? Dar dă-i, că zic și eu!
Te las și eu să-i dai, și maica lasă
Și-oricare alt om ce-l are Odiseu.
Dar n-ai ăst gînd, ci vrei să iai cu saltul
Tot tu și tot, și-oftezi cînd ia și altul!”
Răspunse-acel trufaș al rea-credinții:
„O, tinere semeț și rău pătruns
De nu știu ce nebun un ghimpe-al minții!
Ce vorbe sînt acestea ce-ai răspuns?
Atît cît tine de i-ar da toți prinții,
Eu cred că și trei luni i-ar fi de-ajuns,
Avînd ce roade trîndăvind, mișelul!”
A zis și s-a plecat spre scăunelul
Ce-avea sub tălpi, și-n mînă rădicîndu-l,
Spre-Ulise-l arătă c-un semn. Dar ei,
Toți ceialalți, i-au pus în sac, umplîndu-l
De pîne și fripturi și tot ce vrei.
Porni spre prag Ulise deci cu gîndul
Să guste-acum ce-i dar-acești ahei.
Deschise însă traista grea din spete
Și-oprit lîng-Antinou, în față-i stete
Ca unul care răzgîndit rămîne
Deodată-n loc: „Hai, dă-mi și tu, căci n-ai
Un chip să pari codaș de tot, stăpîne,
Ci mai curînd te-aș crede fiu de crai!
Deci negreșit tu trebuie și pîne
Mai multă decît toți de-aici să-mi dai!
Și foarte voi slăvi cinstitu-ți nume
Prin multe țări prin foarte larga lume!
Căci și eu fui ferice-n lume-odată,
Și-aveam de unde și-mi plăcea să dau
Cu pline mîni din casa mea bogată
Oricăror cerșetori cînd mă rugau;
Și slugi mulțime-aveam nenumărată
Și multe-aveam cari fac pe cîți le au
Și bine să trăiască-n orice vreme
Și plini de-averi în lume să se cheme.
Dar Zevs — căci poate-a vrut a mea pierzare
Mi-a stins norocul vieții, căci m-a-mpins
Să plec cu hoți rătăcitori pe mare.
Și-așa trecînd pe-al mării cîmp întins,
Ajunsem în Egipt, pe-al lui cel mare
Și mîndru rîu, și-acolo deci am prins
Odgoane-n mal și-am stat. Și deci, ca pază,
Pe-o parte dintre soți i-am pus să vază
De nave-n mal, iar pe-alții să se ducă
Pe dealuri cercetași. Și-au mers, dar ei,
Obraznici oameni, gata de măciucă
Și și-ncrezuți că-s tari, au fost mișei
Și-așa văzui că-ndată mi s-apucă
De jaf pe-acel pămînt, și prind femei
Și prunci ca robi și-ucid bărbații țării.
Dar cei din cîmp cu vuietul strigării
Au dat de știre celor din cetate,
Și-apoi pe-alboarea sfintei dimineți
Ieșir-aceștia, oști nenumărate,
Pedeștri-o seamă și-alții călăreți,
Și-ntregul cîmp s-umplu de-nfiorate
Luciri de suliți cari răpun vieți,
Iar Zevs acel ce fulgeră și tună
O spaim-a pus în soții mei, nebună,
Și-a stins orice putinț-a-mpotrivirii,
Căci multe-acum aduse-al sorții pas
Din mii de părți strîmtorile pieririi.
Deci mulți am și pierit; cine-a rămas
Fu dus ca rob la muncile silirii.
Pe mine-apoi lui Dmetor a lui las
M-au dat ca rob, străin din întîmplare
Sosit pe-aici, și-n Chipr-un rege mare.
De-acolo, suferind cumplite rele,
Sosii pe-aici, căci soarta poate vrea.”
Vorbi deci Antinou cuvinte grele:
„Ce demon mi te-aduse-aici belea
Pe-al nostru cap, și-o coabe-a mesei mele?
La mijloc stăi! Și nu la masa mea,
Să nu te fac s-ajungi, de palme friptul,
Din nou să-ți vezi și-amar plîngînd Egiptul
Rar om obraznic și-ndrăzneț ca tine!
Te-arăți golan în fața fiecui,
Și toți îți dau prostește-așa, vezi bine,
Că nici cruțare și nici milă nu-i
În cei ce stau prădînd averi străine!
Nu dă aici nici unul dintr-al lui,
Ci-averea de hăram o fac pomană,
Că-și văd în faț-acest prăpăd de hrană.”
Trăgîndu-se-Odiseu a zis cuvinte:
„Oh, tată Zevs! Cum văd, tu dară n-ai,
Deși ești om frumos, nici strop de minte!
În casa ta tu te zgîrcești să dai
Și sare unui om; căci denainte
Atît de multe-aici grămezi le ai
Și nu te-nduri să-mi dai un sfărm de pîne!
Sărman de el, de-ți ții prin cas-un cîne!”
A zis, iar Antinou, cuprins de furii,
Răspunse-atunci, pieziș privind la el:
„Să-ți punem noi acum un lacăt gurii,
Să-ți fie-nvăț, să nu mai fii mișel,
Acum cînd în sfîrșit spui chiar injurii!”
Vorbind, luă frumosul scăunel
Și-n furie spre-Odiseu cu-acesta dete,
Lovindu-l sus la umăr, între spete.
Răspunse Antinou și mai cu ură:
„Ei, taci acum și șezi la locul tău,
Ori pleacă-ntr-alte părți! și taci din gură,
Să nu mi te tîrască vrun flăcău
De-o mîn-ori de-un picior, tu secătură
De om ce ești, bătut de-acesta rău!”
A zis, iar prinții foarte-avură ciudă
Și-așa ziceau, vorbind ca să-i audă:
„N-a fost cuminte să-l lovești! Dar dacă
Ăst biet străin e zeu din cerul sfînt?
Că-n zdrențe zeii-adeseori se-mbracă
Și umbl-astfel prin țări, schimbați cum sînt,
Căci pot așa cum vreau să se prefacă,
Să vadă drepții-ori răii pe pămînt.”
Așa deci pe-Antinou ei îl certară;
Dar lui nici nu-i păsa de-a lor ocară.
Iar inima din Telemac s-umpluse
De plîns văzînd pe tată-său lovit,
Ci-n drum s-ajungă-n ochi zăgaz îi puse,
Dar capul în tăcere l-a clătit
Și-amar un gînd în suflet el își puse.
Iar cînd și-n casă doamnei i-au vestit,
Ea zise-ntre femei, țesînd acolo:
„Lovi-l-ar pe-Antinou chiar azi Apolo!”
Și-a fost ăst dor și-al roabei cei bătrîne,
Evrinoma: „De-ar fi cum noi am vrea,
Nici unul n-ar vedea ce zi e mîne!”
Vorbind deci doamna, iarăși zise ea:
„Ah, toți îmi sînt dușmani, cu vreri de cîne,
Căci toți urzesc tot rele-n casa mea!
Dar mai cu seamă Antinou, și-n rele
Și-n tot ce face-i coabea casei mele!
Un biet de nevoiaș umblînd cerșește
La toți cei din palat, și-avînd de el
O milă toți, căci foamea rea-l silește,
Îi dau cu drag, ori mult, ori puțintel,
Și-i umplu traista; el însă-l lovește
La umăr sus, zvîrlind un scăunel!”
Așa vorbea-ntre fete ea-n năvală,
În vreme ce-Odiseu mînca prin sală.
Crăiasa deci chemă p-Evmeu la sine
Și-a zis așa: „Ia du-mi-te, Evmeu,
Și cheamă-l pe străin aici la mine,
Căci vreau să-l și mîngîi, și poate vreu
Să-l și descos, că-n multe țări străine
El ori văzu cu ochii pe-Odiseu,
Ori știe lucruri ce se pot și crede,
Căci multe țări umblat-a, cum se vede!”
Evmeu răspunse-așa: „Ai gînduri bune,
Crăiasă doamnă! Numai de-ar tăcea
Aheii-n sală, și ți-ar fi minune
S-asculți cuvîntul lui și ți-ar plăcea!
La mine doar-a mas și știu ce spune:
Trei zile-acum de cînd e-n casa mea,
Că-ntîi și-ntii la mine-ajunse-n casă.
Fugind de pe-o corabie-n prund rămasă,
Și tot n-a pus un capăt povestirii!
Cum stă uimit și-ascultă deci un ins
La mult duiosul cîntăreț al lirii
Cel mult iubit de zei, și stă cuprins
Poporu-ntreg de-un farmec al uimirii
Și-ar vrea s-asculte-n nesfîrșit întins,
Așa
Din Creta zice el c-ar fi, din țara
Lui Minos deci, și c-ar fi fost amici
Cu regele-Odiseu, dar foarte-amara
Ursit-a lui l-a pribegit pe-aici,
Răbdînd pribeag și foamea rea și-ocara.
Și spune de-Odiseu că-i viu și nici
Departe nu-i, ci la tesproți, și-i bine,
Și-i vesel, plin de-averi, pe drum și vine.”
Răspunse Penelope-apoi: „Deci du-te,
S-aud și eu cuvîntul lui, că mor!
Iar ei cu inimi vesele făcute
Să stea prin curți, prin sale, pe-unde vor,
Căci lor le stau întregi și nebăute
Averile ce au prin casa lor,
Și grîul în hambar și vinu-n cană,
Căci numai pentru proprii slugi dau hrană,
Dar nu ca mie-aici, că-mi stau grămadă
Și taie-n casa noastră boi mereu
Și oi și capre și hoțește pradă
Și făr’ de cumpăt negrul vin mi-l beu,
Și toate-acum cumplit încep să scadă!
Căci n-am în cas-un om ca pe-Odiseu,
S-alunge-acest blăstăm, și nimeni nu e
Un frîu atîtor oameni răi să puie!
Ah, dacă mi-ar veni-ndărăt bărbatul,
Ce iute-atunci, de fiul său urmat,
Ar bate prinții și-ar albi palatul!”
A zis, și-atunci în sal-a strănutat
Iubitul fiu al ei, iar strănutatul
Umplu de zgomot marele palat.
Zîmbi deci Penelope-atunci o clipă
Și-i zise lui Evmeu cu multă pripă:
„Haid, du-te-acum și cheamă-mi-l odată,
Nu vezi c-a strănutat iubitu-mi fiu
La tot ce-am spus? Deci moarte li s-arată
Și nici nu va scăpa nici unul viu
De soarta sa și-ursita-nfricoșată!
Și-așa să știi, că dacă văd și știu
Că spune-adevărat și-l cred ce spune,
Îi dau manta și-un rînd de haine bune!”
Și-Evmeu, îndată ce-auzi cuvinte
Din gura doamnei, merse-n drumul lui
Și-a zis lui Odiseu, și-i sta năinte:
„Străine taică, m-a trimis să-ți spui
Cinstita Penelope cea cuminte
Să mergi la ea, căci foarte, cum văzui,
Ar vrea ceva să mi te-ntrebe-anume
De soțul ei cel dus de mult prin lume.
Iar dacă va cunoaște despre tine
Că bune vești și-adevărate-i dai,
Un rînd de haine vei avea, străine,
Căci asta-i lipsa cea dintîi ce-o ai.
Apoi, pentru mîncarea ta, vezi bine,
Cerșind o să cîștigi cum cîștigai
Și-ntr-alte părți, că darnicii-o să-ți deie!”
Răspunse deci Ulis și-a zis: „Evmee!
Eu foarte bucuros și drept aș spune
Cinstitei doamne, fetei lui Icar,
Căci multe știu de el, c-am dus și bune
Cu el în rînd, dar foarte mult și-amar.
Dar frică port de mințile nebune
Ce-au prinții ăștia, căci ei n-au măcar
Pe zei în gînd, și-și fac deci silnicia,
Căci pînă-n cer le-ajunge-obrăznicia.
Și chiar acum, umblînd prin casă, dete
— Și fără ca să-i fac vrun rău, nici lui,
Nici altora — și mă lovi-ntre spete
Ăst om c-un scaun, și rănit eu fui.
Și nici un prinț într-ajutor nu-mi stete,
Nici însuși Telemac! Tu deci să-i spui
Și du cuvînt crăiesei prea-nțelepte
Că pînă mai pe-al nopții-amurg s-aștepte,
Și-atunci mă-ntrebe și-o să-i spui cînd vine
Și cum iubitu-i soț, și pe-unde-a fost.
Și-o rog să stea mai lîngă foc cu mine,
Căci foarte rupt am straiul ăsta prost;
Dar însuți știi, că doară-n deal la tine
Avui de-ntîi și-ntîi un adăpost.”
A zis, și-Evmeu s-a dus apoi în rîndul
De sus al casei, și-i vorbi mustrîndu-l
Stăpîna sa: „Dar nu-l aduci? Să fie
Atît de dîrz străinul tău? Nu vrea,
Temîndu-se de-o nouă silnicie
A prinților, sau ce-i? Ori poate prea
Se simte gol și rușinat să vie?
Dar pentru cerșetori rușinea-i rea!”
Răspunse-atunci Evmeu stăpînei sale:
„Cuvinte-a spus cu bun toiag de cale,
Precum ar spune-o și-altul care-amînă
De frica ăstor cruzi o fapt-a lui.
Deci el te roagă să-l îngădui pînă
Pe-apusul zilei, iar atunci să-i spui;
Și cred și eu, crăiasa mea stăpînă,
Că-i mult mai bine la-ntrebări să-l pui
Pe-un timp cînd e-n palat mai multă pace
Și singuri voi, și-atunci să-ntrebi ce-ți place.”
Vorbind și doamna i-a-ntregit gîndirea:
„Nu-i prost străinul, orișicine-i el!
Căci nu mai sînt pe lume nicăirea
Obraznici oameni și-urzitori astfel
A tot ce naște-n gînd nelegiuirea!”
Așa vorbeau, și-a mers purcarul cel
Cu-atît de bune minți apoi să șadă
Acolo printre prinți, cu ei grămadă.
Plecîndu-și capul deci vorbi-n șoptite
Și-a zis lui Telemac: „Eu merg să mîi
La stînă-n deal, ca să păzesc, iubite,
Averea ta și-a mea. Iar tu rămîi
De paz-atîtor stări nenorocite;
Și vezi să le-ngrijești! Dar mai întîi
Păzește-ți sufletul vieții tale,
Ca nu cumva vrun rău să-ți iasă-n cale,
Căci mulți aceștia răsucesc prin minte
Al morții tale ceas și caut-un cum;
Dar dare-ar Zevs să piară mai nainte
De ce să-ți fac-un rău, și facă-i scrum!”
A zis, iar Telemac vorbi cuvinte:
„E drept ce spui, bădico! Dar acum
Să stai să guști ceva, și pleci pe urmă,
Iar mîne pînă-n zori s-aduci din turmă
Frumoșii vieri de-ospăț; și-aici pe-acasă
Purta-voi grija eu și marii zei.”
A zis, și-Evmeu mînca, șezînd la masă.
Sătul apoi, ieșit-a dintre ei
Să plece-n deal la turma sa cea grasă,
Lăsînd palatul plin de prinții cei
Ce-n joc și cînt își petreceau cu cina.
Căci jos spre-apus cădea pe cer lumina.


←Cartea XVII Odiseea de Homer
Cartea XVIII Cartea XIX→


Veni apoi un cerșetor pe cale,
Prea bine-n tot orașul cunoscut
Prin groaznicul nesaț al burții sale,
Că-n veci ar fi mîncat și-ar fi băut.
Dar nu era, de-altfel, voinic în șale,
Deși era spătos și nalt crescut.
Iar nume-avea Arneu, c-așa i-l puse
Iubită maica lui cînd îl născuse,
Dar nume prinții aceștia Ir îi dară,
Findcă el ades, trimis fiind,
Umbla alergător cu vești pe-afară.
Acesta deci, ca și-alte dăți venind,
Gonea acum pe-Ulise de la scară,
Din propria-i casă, și-l mustra cîrtind:
„Haid, cară-te din prag! Aștepți tu oare
Să fii tîrît, prin curte, de picioare?
Nu vezi că toți îmi fac cu ochiul semne
Să pui pe tine mîna și să-ți trag?
Ți-aș trage eu chiar fără să mă-ndemne,
Dar mie-a mă certa nu-mi este drag.
Haid, fugi odată, ori ești surd, pesemne,
Și fă-te-n laturi mai curînd din prag,
Că-ți mut cu pumnii fălcile și gîndul!”
Răspunse Odiseu, chiorîș cătîndu-l:
„Ce vrei, nenorocitule, cu mine?
Ți-am zis ceva, și-ți fac vrun rău? Și-apoi
Să-ți dea acești flăcăi cît vreau; e bine!
Eu nu te pizmuiesc. Și pe-amîndoi
Ăst prag ne-ncape prea-ndeajuns, vecine.
La fel sîntem de nevoiași și goi!
Și cum ești tu stăpîn să-mi judeci locul?
Căci zeii sînt acei ce dau norocul!
Iar pentru mîni să știi apoi, nătînge,
Să nu mă prea poftești la harț, cum zici,
Că dacă mă-ndrăcesc, vai, rău vei plînge,
Căci și bătrîn cum sînt, o să-ți ridici
Măselele de jos, umplut de sînge,
Și singur mîne-aș fi pe prag aici,
Căci nu mai cred să te rentorci, nebune,
Și mîne-n pragul ăstei case bune!”
Răspunse Ir cu mînioasă grabă:
„N-auzi, olio, spurcatul de golan,
Cum duruie ca la cuptor o babă!
Acum ți-l prind să-l joc ca pe-un bostan,
Să-i rup toți dinții-n gura lui cea slabă,
Ca porcului ce-l prinzi păscînd prin lan!
C-un om mai tînăr vrei să-ncepi bătaia?
Te-ncinge deci, să vadă ăștia claia!”
Așa deci s-ocărau aceștia-n pragul
Cel larg cioplit, iar Antinou văzînd
Și vrînd să mai sporească-n ei arțagul,
S-a-ntors spre pețitori și-a zis rîzînd:
„Se ceartă doi golani, mai mare dragul!
Un zeu ni i-a trimis! Deci am un gînd:
Acum golanii-s numai la sudalme,
Dar haid să-i facem să se ia la palme!”
A zis, iar ei cu sărituri grăbite
S-au strîns în juru-acelor dezbrăcați.
Și-a zis deci Antinou al lui Evpite:
„Alt gînd mi-a dat prin cap; să-l ascultați
Stau două coșuri bine părpălite,
De capr-acum pe foc, voi dragi fărtați,
De sînge pline și de carne grasă,
Gătite pentru noi, pe azi la masă.
Deci, cel ce-o smulge-a celuilalt măsele
Și-o fi deci mai voinic dintr-ăștia doi,
Mergînd să-și ia pe-oricare dintre ele
Ca dreaptă plat-a-nvingerii-n război.
Și-oricînd va vrea, să aibă toate cele
La masa noastră, iar aci-ntre noi
Să-și bată ca stăpîn el singur pieptul,
Și-a-ntra vrun alt golan să n-aibă dreptul
Răspunse Odiseu, șiret și gata:
„Voi cereți să-și măsoare pumnii săi
Un biet bătrîn, ce mult amar răbdat-a,
C-un om mai tînăr, dragii mei flăcăi?
Dar ce să fac! Măndeamnă blăstămata
De foame-acum să mor aci-n bătăi.
Dar rogu-vă, și să-mi primiți cuvîntul,
Și-ntîi jurați cu toții jurămîntul!
Căci prea mă tem să nu și-l părtinească
Pe Ir acesta dintre voi vrun ins,
Și-așa deci pe nedrept să mă lovească
Cu mîna grea, ca eu să fiu învins
De cestalalt, și-apoi să mă gonească.”
Așa le-a zis, și prinții-atunci au prins
Să jure toți, așa precum dorise.
Și-a zis vorbind și fiul lui Ulise:
„De ai curaj, străine-al meu, și-ți place
S-alungi pe-acest golan, tu fă cum vrei,
Și luptă-te cu el și fii pe pace.
Să nu te temi de vrunul dintre-ahei,
Căci are-apoi cu noi cu toții-a face
Acel ce te-ar lovi. Și n-ai cu ei,
Căci eu te las, și eu sînt gazdă-n casă,
Și și-Antinou cu Evrimac te lasă.”
Așa vorbi și toți au zis că-i bine.
Sărind deci Odiseu și-a-ncins grăbit
Cu zdrențe-acele părți ce-ți fac rușine.
Și-atunci de sub rupturi i s-au zărit
Frumoasele lui șolduri, mari și pline,
Și umeri largi și-un piept de pizmuit.
Și-Atene-aproape stînd mărime-i dete,
Ca mult mai plin și mai voinic s-arete.
Uimire-atunci pe prinți i-a prins deodată
Și-așa zicea vecin cătră vecin:
„Săracul Ir! E lesne-acum s-o pată
Și-ndată-l vom vedea de sînge plin.
Dar el o vru! Căci bune oase-arată
Prin negrele lui zdrențe-acest străin!”
Iar inima din Ir bătea ca ruptă
Și-acum se cam codea să intre-n luptă.
Dar slugii l-au încins, sărind îndată
Și-apoi, și-așa speriat precum era,
L-au dus, împins cu sila, să se bată,
Iar carnea lui pe trup îi tremura.
Văzîndu-l deci cu mintea tulburată,
Îi zise Antinou și-l ocăra:
„Ehei, berbece,-acum ți-ar fi mai bine
Să nu te fi născut, sărac de tine!
Că văd că tremuri ca de-un lucru mare
De-un moș slăbit de cîtă foame-a dus!
Dar dacă-l voi vedea că e mai tare,
Așa să știi, și-i sfînt cuvîntul spus,
Căci lucrul ăsta nu de glumă-mi pare:
Te iau atunci, berbece-al meu, pe sus,
Te-azvîrl pe podul unei năvi boltite
Și-așa-n Epir, să mori, te voi trimite
La regele Ehet — auzi-mi glasul —
Că-i cel mai crud din lume-ntre stăpîni,
Să-ți taie-ntîi urechile și nasul
Cu nemiloasa sabie din mîni,
Și-apoi pe tine-așa ciuntit rămasul
De viu te-arunce ca să-ngrașe cîni!”
A zis, și-un tremur mult mai rău îl prinse;
Dar brînci îi dete-o slugă și-l împinse.
La mijloc stînd, cătau să se-ngrozească
Golanii-acum, privindu-se urît.
Gîndea deci Odiseu: ori să-l trîntească
Ușor izbindu-l scuturat de gît,
Ori tare-odată și-astfel să-l lovească
Încît să-l lase mort numaidecît.
De teama deci că-l vor cunoaște prinții,
Gîndi așa, să-i rupă numai dinții.
Cu pumnul Ir lovi c-o izbitură
În umăr pe-Odiseu, dar năvălind,
Acesta-i dete-n ceaf-o lovitură
Și țeasta se sfărmă sub pumn, trosnind.
Deci sînge-i năvăli lui Ir pe gură
Și-ntins căzu pe spate-apoi icnind,
Deci poc călcîiele-au făcut, iar dinții
Făcură-n gură cioc atunci, și prinții
Cu chiot mare mînile nălțară,
Murind de rîs. Iar Odiseu, tîrînd
Pe Iru de-un picior, l-a scos pe scară
De-a lungul curții lungi și ajungînd
La poartă-n drum, l-a pus sub gard afară,
Cu spatele la gard și ca șezînd,
I-a pus în rîs apoi în mîni toiagul,
Și-așa, privind la el, i-a zis pribeagul:
„Să stai să sperii porcii-aici și cînii!
Să nu mai fii stăpîn cum vruși să fii
Calicilor, căci alții li-s stăpînii!
Și dacă mai dorești, mai poți să vii!”
A zis, și i-a legat de brațul mînii
Urîta traistă care-avea, cred, mii
De petece și-un baier numai nadă.
Și-apoi veni din nou la prag să șadă.
Apoi rîzînd intrau și pețitorii
Și-așa-i urau: „Frumos fu lucrul tău!
Să-ți dea tot bine-n veci nemuritorii,
Căci iată ne scăpași de-acest lingău
Cu gură rea și-umblînd ca roata morii!
Acum noi în Epir la cel mai rău
Tiran, Ehet, pe-o navă-l vom trimite.”
Așa vorbeau cu laude-ntreite.
Deci inima-i rîdea, privind prin casă,
De bunul semn. Deci prinții i-au adus
Și coșul caprei cel gătit de masă
Și două pîni întregi și-apoi i-a pus
În față Amfinom și-o cupă rasă.
„Hai, taică, ia! Iar zeii cei de sus
Să-ți dea măcar de-acum noroc și bine,
Căci mult vei fi răbdat, sărac de tine!”
Răspunse Odiseu și-a zis cuvinte:
„Cuminte om tu, Amfinoame, pari;
Dar cum să nu, cu-așa de bun părinte!
Că multe bune-am auzit și-atari
De el, c-a fost cu-avere și cuminte
Și multă vaz-avea-ntre cei mal mari.
Și-așa aud, că el îți este tată;
Și pari, cum văd, un om cu judecată.
De-aceea-ți spun și-mi prinde-n cap cuvîntul:
Din cîte se tîrăsc ori suflă foc,
Nimic nu mai hrănește viu pămîntul
Decît pe om mai jalnic dobitoc!
Cît timp îi dă tot numai bine Sfîntul
Și-și mișc-ai săi genunchi din loc în loc,
Nicicînd nu-l vezi să zică el în viață
Că are-n urmă și vrun rău să pață.
Iar cînd seninii zei ii schimbă rîndul
Și-i dau și cele triste, vrînd-nevrînd
Gîndește-atunci amarul său răbdîndu-l,
El sufere, dar ciuda-n el avînd,
Căci gîndu-n om se schimb-astfel cu gîndul,
Ca zilele ce-ntr-una trec pe rînd
Și nu-i o zi cu zi asemănată!
Și eu putui să fiu ferice-odată,
Dar prea făcui lucrări făr’ de-omenie
Și făr’de rost, căci prea mult mă-ncrezui
În multa tinerei etăți tărie
Și-n tată-meu și-n frații ce-i avui.
Nicicînd nu cate omul deci să fie
Prea mîndru-n reaua nedreptate-a lui,
Ci stînd smerit el bucure-se-n pace
De-oricare dar al său, ce Zevs i-l face.
Și cîte văd nedrepte-n casa asta,
Și cîte fac acești nebuni mîncînd
Străine-averi și necinstind nevasta
Acestui biet de om departe stînd,
Pe-a cărui cas-o bate-acum năpasta!
Dar foarte cred că va sosi-n curînd,
Că-i scris așa, și-aproape este foarte.
Vai, facă Zevs atunci să scapi de moarte!
Vai, scoată-te pe-ascuns un zeu pe tine
Din cas-atunci, să nu-ntîlnești pe-acel
Bărbat cînd s-ar întoarce-acasă-n fine!
Căci numai cu omor, nu cred c-altfel
Va da sfîrșit, cînd fi-va iar, vezi bine,
Acasă, certei dintre prinți și el!”
A zis și pentru zei bău cu sete
Și cupa-n mîni lui Amfinom o dete.
Iar el s-a dus cu inimă scîrbită
Și cap plecat, că-n bunul gind al său
Simțea de-acum pierirea cea gătită
(Dar nici așa el n-a scăpat de rău,
Că-n ițe-Atene, cea de mult mîhnită,
Cumplit îl prinse și pe-acest flăcău,
Cînd bunul Telemac sfîrșit îi puse).
Șezu apoi pe-un jelț unde șezuse.
Iar prea-nțeleptei Penelope-i dete
Alt gînd Atene-acum. O prinse dor
Ca prinților din sală să s-arete
Spre-a da nebune-aripi dorinții lor
Și-astfel și-acelei stime-n care stete
La fiu și la bărbat să-i facă spor.
Surîse deci amar și-a zis agale
Evrinomei, bătrînei roabe-a sale:
„Știu eu! Dar astăzi inima mi-o spune
Să ies odată printre prinți și eu
Cum n-am mai vrut! Și-mi sînt o urîciune!
Dar vreau să mai vorbesc cu fiul meu
Și-aminte să-i aduc să nu s-adune
Cu-acești nerușinați de prinți mereu.
Căci el pe față-i linsul lor și unsul,
Dar groapă-n drum îi pregătesc pe-ascunsul
Iar ei i-a dat răspuns grăbita babă:
„Cuminte-a fost ce-ai spus! Deci fă s-ajungi
La fiu, copila mea, cît poți de-n grabă.
Ci-ntîi să mi te speli și să te ungi,
Că prea smolită pari, cu fața slabă,
Cît plîngi de-a lungul nopții celei lungi.
Și-a merge plîns-așa nu se cuvine
Și-i rău și-a plînge-așa mereu, ca tine.
Și-ai mare-acum băiat, frumos la față,
Precum te tot rugai să-l vezi ajuns
Flăcău, al mamei drag, și cu mustață!”
Iar dulcea doamn-așa i-a dat răspuns:
„Să nu-mi mai dai, te rog, așa povață
Să ies cu-obraji spălați și părul uns.
Căci nurii mei i-au stins, bătrîno, zeii
De mult, de cînd e dus Ulis cu-aheii!
Să vie îns-aici Ippodamia,
Te rog, cu Avtonoe, ca să stați
Cu mine-n sală pînă-mi dau solia,
Căci singură să merg între bărbați
Ar fi s-arăt că nu știu omenia!”
A zis, și-apoi cu pașii îndreptați
Spre-odăi la roabe-ajunse-aceasta-n clipă
Și foarte le zorea să plece-n pripă.
Atene cea cu ochi de cucuvaie
Alt lucru născoci acum. A prins
Un dulce somn pe doamn-aci-n odaie,
Durmind în pat cu fața-n sus, și-aprins
Obrazul alb de-o rumenă văpaie,
Iar trupu-ntreg așa de moale-ntins!
Și-i dete-Atene daruri peste fire,
Încît, privind-o, prinții să se mire.
Deci mîndrii-obraji ai feței înflorite
Spălatu-i-a c-un ir nemuritor,
Cu cel ce-și spală dulcea Afrodite
Obrajii ei, oricînd îi vine dor
Să meargă-n hora dulcilor Harite.
Făcu apoi, prin somnul ei ușor,
Să pară mult mai naltă și mai plină
Și alb-așa ca fildeșu-n lumină.
Durmind lăsînd-o deci, zeița merse.
Zbierînd veniră roabele, și lin
Din somn trezita doamn-atunci își șterse
Cu mînile-amîndou-obrazul plin.
„Ah, negreșit, un zeu voi să verse
Asupra mea acest ușor leșin!
Căci de-alte dăți vedenii mă-nspăimîntă.
Ah, dare-ar Artemis, fecioara sfîntă,
Să-mi dea o moarte-așa cu-ncetinelui,
S-adorm odată și să dorm mereu,
Spre-a nu jăli și neștiindu-mi țelul
Jălirii mele-atît amar al meu!
Căci plîng atîtea daruri de tot felul
Ce-avu și-n trup și-n suflet Odiseu,
El cel mai bun și-ntîiul din Ahaia!”
Și-așa-n suspine-a părăsit odaia.
Dar nu mergînd ea sîngură-ntre strînșii
Fruntași din sală, ci urmîndu-i ei
Acele două fete. Și-ntre dînșii
Cînd deci dumnezeiasca-ntre femei,
Sosind, s-opri pe prag și dulce plînșii
Obraji frumoși și i-a ferit de-ahei,
Umbrindu-și-i cu mîndru rourate
Ștergare moi, pe lîngă cap legate,
Și cînd, deoparte și-alta ei, frumoase
S-oprir-acele fete ce le-avea,
Atunci simțiră prinții-un junghi prin oase
Și-n inimi dulce-un dor care-i topea
Și-n gînd doreau, cu multe-oftaturi scoase,
Să doarmă-n pat o noapte lîngă ea.
În mijloc deci acolo-n prag ea dete
Un semn lui Telemac și-a zis: „Băiete,
Tu-ți pierzi și-a inimii și-a minții cale,
Copile-al meu! Căci pînă ce-ai fost mic,
Mai drept aveai cîntarul minții tale.
Acum, cînd ești și mare și voinic
Și-n floarea ta, așa că, stînd pe cale,
Mirați străinii te privesc și zic
C-ai fi copil al vreunui om ferice,
Azi mintea-n cap a prins să ți se strice!
Ce orb ai fost, să rabzi tu să se facă
În casa ta atare lucru rău?
Tîrît, un oaspe! Și lăsat să zacă
La gard acum! Vai, biete-al meu flăcău,
A cui rușine-o fi și-ocară dacă
El moare-acum aci-n palatul tău?”
Răspunse Telemac deci, înțeleptul:
„A ta mînie, mamă, e cu dreptul,
Și nu mă supăr orișice mi-ai spune!
Acum însă pricep și văd și știu
Și cele rele ca și cele bune,
Căci pîn-acum am fost copil brudiu.
Dar nu le pot în cumpănă eu pune
Pe toate, mam,-astfel încît să fiu
Cuminte-n tot ce fac! Că vezi tu doară,
Că răii-acești de prinți ce mă-ncunjoară
Mă fac să fiu cu mințile pierdute
De frica lor, că-s tot de spaimă plin,
Și nu e nimeni, nimeni să m-ajute!
Iar lupta dintre Ir și-acest străin
Și toate cele-n urmă petrecute
Nu prinții le-au voit; eu mai puțin!
Și-a fost mai tare-acest străin de colo.
Ah, dare-ar Zevs și-Atene-a sa și-Apolo
Așa și prinții-aceștia toti să-și lase
Ca morții capul, doborîți de-omor
Prin curte-o seamă și-alții-aici prin case!
Și-așa să se desfacă trupul lor
Bucăți de carne, sub vrun gard rămase,
Cum șade-acolo bietul cerșetor
Ca omul beat grămadă-n poarta curții,
Cu cap plecat pe largul foale-al burții.
Și nici să stea pe tălpi el nu e-n stare
Și nici să se tîrască-n drumul lui,
Acolo unde-ntoarcerea și-o are,
Că teafăr mădular nici unul nu-i
În marele lui trup, ci frînt oricare!”
Așa vorbea și-l ascultau destui,
Dar nu și Evrimac, ce-n capul mesei
Cuvinte-atari spunea-n ăst timp crăiesei:
„Oh, prea-nțeleapt-a lui Icarie fată!
Să poată să te vad-ai noștri-ahei,
Toți cei din Argosul lui las vrodată,
Cu mult ar fi mai mulți atunci acei
Ce-n casă-ți stînd cu mintea fărmecată
Din zori te-ar tot peți! Că-ntre femei
Ești cea dintîi și-n chip și-n frumusețe
Și-n multul duh al minții cei istețe!”
Răspunse Penelope-atunci cuvîntul:
„Vai, zeii-acum în noapte mi-au cuprins
Și sufletul și mi-e pustiu pămîntul,
Și mîndrul trup al meu acum e stins
De cînd aheii-n mal, pîndindu-și vîntul,
Suiți în nave pînzele-au întins,
Plecînd spre Iliu-a pururi blăstămatul
Și-mi duseră-n război cu ei bărbatul!
Dar dacă s-ar întoarce-acum, vezi bine,
Din nou stăpîn să-și fie Odiseu
Averii lui, și-ar fi aici cu mine,
Mi-ar fi mai mare, negreșit, și-al meu
Renume-atunci, și-aici și-n țări străine.
Dar foarte-acum sînt tristă, căci un zeu
Cu mult amar a vrut să mă mai bată!
Și-a spus-o el! Că-ntr-adevăr odată,
Pe cînd porni și el spre-amara-i soarte,
Ținîndu-mi dreapta-n dreapta lui, zicea:
«Nu cred, nevastă, c-or scăpa de moarte
Toți cei ce azi plecăm. Și vei vedea!
Troienii sînt viteji, războinici foarte,
Cu suliți și săgeți, și știu să dea
În plin galop pe iuții cai năvală
Ce-n clipă rupe-o luptă cu-ndoială.
Eu nu pot ști ce sorț din coif voi scoate;
Și pot să mă și-ntorc și pot cădea.
Dar tu pe-acasă să-ngrijești de toate,
Și ca și pîn-acum, de maica mea,
De tata să-ngrijești, pe cît se poate,
Iar cînd pe fiul tău ți-l vei vedea
Flăcău întreg, atunci tu fii nevasta
Cui vrei să fii, și ieși din casa asta!»
Plecînd atunci, așa mi-a zis bărbatul
Și toate cum le-a spus se-ntîmplă dar!
S-apropie-o noapte-n care blăstămatul
Și noul măritiș, cel mie-amar,
Sili-mă-va, nevrînd, să las palatul!
Dar mie lucruri prea ciudate-mi par
Ce văd la voi, și plîng că nu rămîne
Frumosul chip al datinei bătrîne!
Căci cei care pețeau pe-atunci vro fată
Din neam cinstit și bun și deci voiau
Să-și măsure-ntre ei puterea dată,
Ei boi și oi și daruri aduceau
La toți ai fetei, și făceau bogată
Și masa lor, dar dintr-al lor făceau,
Dar nu ca voi, ce mă petiți pe mine
Și stați aici mîncînd averi străine!”
Deci mult se bucura-ndrăznețul rege
Că vrînd să scoată daruri de la ei,
Cu vorbe-atlt de blînde doamna-i drege,
Dar altele gîndind în mintea ei.
Răspunse Antinou: „Dar se-nțelege!
Și cine vrea să-ți dea dintre ahei
Vrun dar, să-l dea cu-ntreagă-i voie plină,
Firește însă, tu să-l vrei, regină!
Căci nu-i frumos cînd omul nu primește
Un dar ce i s-ar da, de-oriunde-ar fi.
Dar noi de-aici, noi nu plecăm, firește,
Din casa ta cît timp nu vei voi
S-alegi din noi pe-acel ce ți-l iubește
Și sufletul și-i demn a le iubi.”
Plăcu ce-a zis. Și prinții-acum pe fugă
Pe-acas-au răpezit pe cîte-o slugă
S-aducă-n grabă daruri potrivite.
Și-aduse Antinou, cu mare plac
Ales, un peplu larg cu-mpodobite
Pe dînsul flori ce-odihnă-n ochi îți fac
Și sponcii de-aur cu frumos sucite
Cîrlige-avînd la el. Iar Evrimac
O salbă de-aur scump cu mari podoabe,
De alb mărgăritar frumoase boabe.
Cu mare trudă făuriți, aduse
Evridamant minune de cercei,
Trei pietre lucii-avînd într-înșii puse
Și dulci lumini plăcute-ardeau în ei.
Pisandru îns-un brîu, cum nu văzuse
Și n-a fost dat mai scump unei femei.
Deci și-alți ahei, cum vru din cer preanaltul,
Căci unii-au dat un dar, iar alții altul.
Iar mîndra doamnă cea bogată-n haruri
Se duse-n rîndul casei cel de sus,
Iar roabele-o urmau cu-acele daruri.
Dar și mai veseli prinții-apoi s-au pus
Pe cîntece și vin și joc de zaruri,
Și-așa făcură chef pînă pe-apus.
Iar cînd a prins pe-afară să-nnopteze,
Trei sfeșnice-au adus să-și lumineze
Și facii-n ele-au pus, amestecate
Cu așchii moi de brad și de curînd
Din lemn uscat cu-arama despicate.
Și-așa steteau acolo luminînd
Deci multe roabe-ntr-una perindate,
Punînd pe foc mereu. Și-atunci, văzînd,
Vorbit-a Odiseu și-a zis: „Copile
A domnului cel dus de multe zile,
Ce stați voi toate-aici atîta claie?
Hai, mergeți la stăpîna-vă-n odăi.
N-aveți de tors, ori de cîrpit la straie,
Și dați prin piepteni lînile țigăi!
Țineți-i de urît la ea-n odaie.
Iar dacă vreu lumin-acești flăcăi,
Eu singur le-o voi face tuturora,
Și chiar de-ar sta să-i prindă și-aurora,
Eu pot să stau cu inimă bărbată,
Că-s om ce poate foarte mult răbda!”
Cu toate-atunci au hohotit deodată
Și una-n rîs la alta se uita.
Urît însă-l mustra din ele-o fată,
Melanta lui Doliu, care era
Frumoasă la obraji (și-a fost, de milă,
Nevestei lui Ulis ca și-o copilă.
Că-n casă-i doamna o crescu de mică
Și-i da mereu și jucării pe plac,
Iar inima-i creștea că se ridică.
Dar ei de doamna și de cîte-i fac
Aști prinți mișei, ei nu-i păsa nimică,
Iar noaptea-n pat dormea cu Evrimac).
Aceasta deci, acolo printre ele,
Mustra pe Odiseu cu vorbe grele:
,,Ești, negreșit, cum văd, lovit de streche
Și scos din minți, sărmane om hoinar!
Că stai pe-aici și umbli-ntr-o ureche,
În loc să mergi să dormi la vrun fierar
Sau undeva-n vrun pod de șură veche!
Și n-ai rușine-atît, să taci măcar!
Ci toci palavre, făr’de nici o teamă,
Aci-ntre mulți și toți flăcăi de seamă!
Ori vinu-ți duse și puțina minte?
Ori poate-oricînd așa ți-e mintea-n duși
De stai vorbind în vînt atari cuvinte?
De Ir ești mîndru poate, că-l bătuși?
Să nu te pomenești că-ți stă-nainte
Un om mai tare și pe-aceste uși,
Cu brațele lui tari cînd te va strînge,
Să ieși zvîrlit în curte, plin de sînge!”
Pieziș privind-o, el în față-i stete:
„Așa-mi răspunzi? Cățea ce mi te-arăți!
Mă duc să spui lui Telemac, voi fete —
De vine-aici, vă taie-apoi bucăți!”
În roabe-atunci cumplită spaimă dete
Că dă pe faț-aceste răutăți,
Căci nu credeau c-a spus numai din gură.
Și-așa plecînd, un gol în jur făcură.
Deci singur stînd la sfeșnicele-aprinse
Privea la ei, ce spun, ce gînduri coc,
Și rele planuri el în suflet prinse
Cari toate se-mpliniră dintr-un loc.
Atene însă tot mereu împinse
Și-aici pe prinți să-l ia-n bătăi de joc,
Spre-a tot îngrămădi mereu otravă
În mîndrul Odiseu cel plin de slavă.
Deci zise Evrimac cu gura plină,
Și-un mare hohot el stîrni-ntre ei:
„Voi, prinți ce stați de strălucită cină!
Acest stăin eu cred că e de zei
Adus aici, căci dulcea-ne lumină
N-o dau aceste facle, frați ai mei,
Ci trupul strălucit al lui și țasta
Ai cărei peri sînt mulți ca-n palma asta!”
A zis, și spre-Odiseu și-a-ntors cuvîntul:
„N-ai vrea, străine, slugă să te bagi?
Și nu ca să lucrezi din greu pămîntul,
Ci alte lucruri, ție poate dragi —
La garduri sparte, pe-unde bate vîntul,
Tu spini din deal cu sarcina să-i tragi.
Și-ți dau mîncare cîtă-ți stă nainte
Și-un rînd de haine-ți dau și-ncălțăminte.
Dar tu, deprins cu relele odată,
Nu cred c-ai vrea de lucru să te-apuci,
Ci-avînd o burtă-n veci nesăturată,
Îți place-așa să vii și să te duci,
Cerșind la prag ici-colo vro bucată
Și-așa mergînd să umbli și să-mbuci!”
Răspunse Odiseu și-a zis cuvîntul:
„Ei, Doamne, Evrimac! De-ar da preasfîntul
Să stăm noi doi pe-o pajiște-mpreună
Pe miezul verii, cînd e multă zi,
Iar eu să am în mîni o coasă bună
Și tot așa și tu, și-am flămînzi,
Dar pînă pe-nnoptat și-apoi pe lună
Flămînzi și morți de trud-am tot cosi,
Și luncă-n fața noastră, multă luncă,
Vedere-ai tu atunci de-s bun de muncă!
Și-apoi de-ar fi să mîi cu boii plugul,
Și mari și buni și vrednici amîndoi,
Sătui de iarbă și vădind belșugul
Puterii lor, și deopotrivă boi
La vîrstă și puteri și dîrzi cu jugul,
Și-un loc de patru fălci mi-ai da apoi
Să-i pui ca brazde negre să-mi răstoarne,
Vedere-ai tu de știu s-apăs pe coarne!
Iar dacă azi ar da, pornind Cronide
Război pe undeva, iar tu mi-ai da
Un scut și două lănci să pot ucide
Și-un coif de-aramă, bun, care mi-ar sta,
Atunci tu m-ai vedea cum știu deschide
Prin șiruri drum și cum mă știu lupta.
Și n-ai mai rîde ca să-mi faci dojană
De foamea mea și traista mea golană!
Dar foarte-obraznic ești și crud din fire
Și crezi c-ai fi vrun mare printre-ahei
Și-un nu știu ce, că poți aci-n neștire
Să rîzi de noi, cei slabi și puțintei.
Dar ian s-auzi de-a lui Ulis sosire,
Să-l vezi aici, așa precum nu vrei;
Cît sînt de largi, prea strîmte-ar fi să-ți pară
Aceste uși, fugind prin tinzi pe-afară!”
L-a prins atunci o vînătă mînie,
Și-i zise Evrimac, pieziș privind:
,,Sărace om! Cu ce obrăznicie
Te-arăți aci-ntr-atîția flecărind!
Și nu te temi! Dar n-o să-mi scapi tu mie!
Ești poate beat, ori poate-așa te prind
Călduri, să toci prostește cîte toate!
Ești mîndru c-ai bătut pe Iru, poate?”
Zicînd, a ridicat mescioara goală,
Și-Ulise-atunci fugind s-adăposti
La gleznele lui Anfinom, în poală.
Mescioara pe păharnic îl izbi
La brațul drept, așa că larga oală
I-o sparse-n mîni și vinu-l risipi.
Deci făr’de veste-așa lovit cu răul,
Țipînd căzu cu fața-n sus flăcăul.
Toți prinții-atunci cu zbierete din gură
Umpleau palatul și zbierau astfel
Că nu se-nțelegeau, și-așa-ncepură:
„Cum n-a pierit pe-airi acest mișel,
Și vine-aici să facă-ncurcătură!
Că iat-acum ne batem pentru el,
Și nici n-avem plăcere-acum de masă!
Așa-i unde-i stăpîn un slab în casă!”
Vorbind strigat-a Telemac cuvinte:
„Sînteți acum nebuni, ori ce-i cu voi?
Că nu vedeți nici ce vă stă-nainte
De beți și de-mbuibați ca niște foi!
Ah, negreșit vrun zeu v-a scos din minte!
Dar stați de-ospăț în pace-acum, și-apoi
Plecați, de vreți, ori stați de vă mai pasă,
Dar eu pe nimeni nu-l alung din casă!”
Cu dinții-atunci ei buzele-și mușcară,
De ce-ndrăzneț vorbea cu ei aici.
Vorbi deci și-Amfinom: „Să nu vă pară
Nici grea această vorbă, dragi amici,
Că dreapt-a fost, deși i-a fost amară!
Deci nu mai huiduiți pe slugi și nici
Pe-un biet străin ce vine și rămîne
Cerșind un loc de stat și-o biată pîne!
Dar haid, Muliu, și dă din nou cu plinul,
Și-așa-nchinînd, cînd toți vom fi sătui,
Vom merge-acasă toți! Deci dați cu vinul!
Pe-acest străin și om al nimănui
Să-l culce Telemac aici. Străinul
De el a fost adus și-i oaspe-al lui.”
A zis și le-a plăcut. Și sprinten slugă
Al ăstui Amfinom, Muliu, în fugă,
Umplu prin cupe dulce vin și stete
In fața fiecărui dintre ei
Și-a fiecărui cupă-n mîni i-o dete.
Deci după ce-nchinară pentru zei,
Bău tot insul dup-a gurii sete.
Iar cînd au fost sătui apoi și grei
De-a bea mereu din vinul lor cel dulce,
Au mers pe-acasă toți ca să se culce.


←Cartea XVIII Odiseea de Homer
Cartea XIX Cartea XX→


În sală singur Odiseu rămase
Gîndind pierirea lor în mintea lui,
Cu sfatul cel ce-Atene-n gînd i-l dase.
Și-a zis lui Telemac: „Acum tu sui
În pod aceste arme de prin case,
Iar prinților, de-or întreba, să spui
Mințindu-le și-așa să zici adică:
Le-am dus — să zici — c-al salei fum le strică
Și nu-s nici lucii-acum, nici tăietoare,
Precum le-a fost lăsat cînd mi s-a dus
La Troia tata-n nave plutitoare,
Ci-n sal-aici funingene s-a pus
Și aburi răi le-a stins a lor coloare.
Dar și mai mare-un lucru am de spus
Pe care Zevs, și chiar acum mi-l dete:
Ei nu cumva prin sală să se-mbete
Și dînd la ceart-apoi să ia cuțitul,
Rănindu-se-ntre ei, făcînd astfel
De-ocara lumii-ospățul și petitul,
Căci fierul trage-ușor pe om la el.”
Așa vorbi deci Odiseu pățitul,
Și-n grabă și porni flăcăul cel
Cu bune minți la vrednica mătușă
Și-așa i-a zis, bătînd la ea la ușă:
,,Acum te rog și să-mi oprești, bunică,
Femeile-n odăi și să le-ncui,
Căci armele lui Odiseu adică
Aș vrea pe toate-n culă să le sui,
Că-n sală stînd funingenea le strică
De cînd e tata dus; eu însă fui
Copil ce n-am știut, și-acum le-aș scoate
Și-n pod le-aș duce-n loc scutit pe toate.”
Răspunse-atunci și zise ea cuvinte:
„Vai, dare-ar tatăl Dumnezeu de sus
Să prinzi și tu copile-odată minte,
Să-ți vezi de-a veri, că prea ți le-au răpus
Dar cine-apoi, mergîndu-ți înainte,
Va duce lampa ca să vezi? C-ai spus
Să-nchid pe slujnici ca să nu te vadă.
Că-i noapte-n pod, iar armele-o grămadă
Răspunse Telemac așa: „Străinul!
Nu-l rabd, oricine-ar fi, prin casa mea
Să-mi aibă-n casă pînea mea și vinul,
Iar el trîndav și lenevind să-mi stea!”
A zis, iar ea-nțelese cu deplinul
Și-nchise-n casă fetele cu ea.
Ei doi apoi deci, paz-avînd destulă,
Mergînd s-au repezit să care-n culă
Și coifuri mari și scuturi buricate
Și suliți lungi cu vîrf ucigător;
Și-Atene-avea- ntre mînile-nălțate
Făclie de-aur înaintea lor.
Și-a zis flăcăul vorbe-ntraripate:
„Vai, tată drag, ce foc strălucitor
Văd ochii mei! Minune-a frumuseții!
Și bolțile pe sus, și-n jur păreții
Și albii stîlpi cari suie-a lor mindrie
De țin grindișui cel de brad pe ei,
Par toate-arzînd ca flacăra cea vie!
O, negreșit că unul dintre zei
E-n pod cu noi, că ce-ar putea să fie?”
Deci tată-său i-a zis: „Să nu-ntrebi ce-i
Și taci! Căci asta-i firea cea pe față
A celor ce-au din veci și-n veci viață!
Dar du-te-acum și culcă-te, iubite,
Iar eu o să mai stau, c-aș vrea nespus
Să-ncerc puțin cu vorbe potrivite
Pe maică-ta, că știu că voi fi pus
Să-i spui mereu, să-i spui necontenite!”
I-a zis, iar el cu facla-n mîni s-a dus
Să doarmă-n patul unde-odihnă dulce,
De-oricîte ori dorit-a să se culce,
Căta-n iatacul său, al naltei case,
Și-un dulce somn închis-a ochii săi.
Ci-n sală singur Odiseu rămase
Gîndind în minte-omoru-acestor răi.
Dar prea-nțeleapta doamnă se-mbrăcase
Și-apoi, ieșind din mîndrele-i odăi,
Veni pe scări părînd, împodobita,
Diana-n mers și-n farmec Afrodita.
Aproape lîngă foc i-au pus deci dară
Un jelț frumos, cu flori împodobit,
De-argint și fildeș, o lucrare rară,
Pe care-odată foartele vestit
Icmaliu l-a făcut, și jos spre-afară
Sub tălpi un scăunel, și-au azvîrlit
Covor apoi, frumos întins cu mîna;
I-au pus pe scaun, și-a șezut stăpîna.
Venir-apoi și fetele-adunate
De sus de prin odăi, cu sprinteni pași,
Și-au dus de-aici rămasele bucate
Și cupele din care-acei trufași
Băură vin, și-au strîns cele-ncurcate.
Deci nou stîrniră focu-n făcliași
Și multe lemne-au pus, și-așa făcură
Să dea mai mult și zare și căldură.
Din nou Melanto, deci cu vorbe grele,
Mustra pe Odiseu și-a zis: „Ehei!
Și noaptea vrei să te-nvîrtești, mișele,
Prin cas-acum, să spionezi femei,
Trăgînd cu coada ochiului la ele?
Dar n-ai mîncat destul, și ce mai vrei?
Hai, cară-te și pieri de-aici, nebune,
Să nu te-alung gonit cu vrun tăciune!”
Răspunse Odiseu cuprins de furii:
„Dar ce-ai, nebuno, că mereu te legi
De mine-așa-n mînia lătrăturii?
Ori pentru că-s murdar și n-am întregi
Vestmintele, tot dai cu moara gurii?
Eu umblu-așa ca oamenii pribegi,
Cerșind pe drum, căci lipsa mă silește
Și-așa e soarta orișicui cerșește!
Și eu am fost ferice-n lume-odată,
Și-aveam de unde și-mi plăcea să dau
Cu pline mîni din casa mea bogată
Oricăror cerșetori, cînd mă rugau.
Și-aveam și slugi cu miile, tu, fată,
Și multe-aveam cari fac pe cîți le au
Și bine să trăiască-n orice vreme,
Și plini de-averi în lume să se cheme!
Dar Zevs din cer mi-a stins norocul vieții,
C-așa vru el. Deci cum nu te gîndești
Că tu, pierzînd podoaba frumuseții,
De care-aci-ntre fete te mîndrești,
Să nu rămîi ca dup-un foc păretii!
Și vezi ce faci, că poate că mîhnești
Pe doamnă-ta și-o-mpingi așa-n mînie —
Dar e nădejde și-Odiseu să vie!
Iar dacă-i mort și-i stinsă orice rază
De-ntoarcere, trăiește Telemac,
Pe care-l poart-Apolo-n sfînta-i pază!
Și crezi că el nu știe-acum ce-i fac
Femeile, și n-are ochi să vază
Că voi aveți pe-aici purtări de drac?
Și-i vai de voi de-o-ntinde-o dată mîna!”
Așa vorbi și-l auzi stăpîna.
Deci ea s-a-ntors și zise supărată,
Certînd femeia: „Poate crezi că eu
Nu știu ce faci, cățea nerușinată,
Și cîte rele-mi făptuiești mereu
Cari toate-n cap ți se vor sparge-odată!
Dar nu știai și n-auziși că vreu,
Și nu ți-am spus că vreu să-ntreb străinul
De știe de-Odiseu, c-amar mi-e chinul!”
Și-a-ntors spre chelăriț-apoi suspinul:
„Evrinoma, un scaun tu să pui
Și-o piele peste el. Să stea străinul
Aproape lîngă mine, ca să-i spui
Ce vreau să-ntreb, să-mi spuie cu deplinul
Și el ce-aș vrea s-aud din gura lui.”
A zis, iar ea un scaun deci aduse
Și-o mîndră blană peste scaun puse
Și-n scaun larg șezut-a așadară
Aproape ei și-n față-i Odiseu;
Și-așa-nceput-a ea cu vorbă rară:
Acum de-ntîi aș vrea străine-al meu,
Să-mi spui: tu cine ești? Din care țară?
Din ce părinți și-oraș? Aceasta vreu.”
Și-așa răspunse Odiseu cuvîntul:
„Femeie, tu, cum n-a născut pămîntul,
Și-atît de mult ești făr’ de nici o pată
A dreptei minți și-a vrerilor din piept,
Încît ți-e faima pînă-n cer urcată
Asemeni faimei unui foarte drept
Și vrednic împărat ce-a pururi cată,
Cu temere de zei și și-nțelept,
Să mearg-a legii cea mai sfîntă cale,
Și-așa de dragul cîrmuirii sale
Dau orz și grîu ogoarele muncite
Și-s plini de rod toți pomii pămîntești
Și fată-ntr-una turmele de vite,
Iar largul mării celei mari dă pești,
Și-n juru-i cresc popoare fericite;
Asemeni lui și tu, crăiasă, ești!
De-aceea poți să-ntrebi de tot ce poate
Să-ntrebe-un om, și-ntreabă-mă de toate,
Dar nu-ntreba de-a taților mei țară,
Și nu-ntreba, te rog, de neamul meu,
Să nu-mi mai amintesc de-o soarte-amară
Ca și mai mult să plîng cel plîns mereu,
Căci nesfîrșite-oftaturi zeii-mi dară!
Și nici nu se cuvine,-așa cred eu,
Să stai plîngînd prin casele străine.
Deci nu-ntreba, scurmînd amaru-n mine.
Plîngînd ce-a fost, sporești degeaba-n jale.
Și-apoi mă tem ca nu cumva să pui
Mînie poate-n slujnicile tale
Și-n tine chiar, să-mi zic-așa că nu-i
De-amarul meu, că-mi curge plînsul vale,
Ci-mi curge-așa de vinul ce-l băui.”
Răspunsul verde-așa deci și-l ascunse,
Iar doamna-l asculta și-apoi răspunse:
,,Vai, buna minte-a mea și-a frumuseții
Podoabă mîndră zeii cei de sus
De mult mi le-au răpit, cu rostul vieții.
De cînd sărman bărbatul meu e dus,
Urmînd pe-ahei, în floarea tinereții.
Vai, dacă l-aș vedea de zei adus
Și-ar fi cu mine-aici, mi-ar fi sporită
Și slava mea, și fața-ntinerită.
Dar biata plîng mereu! Că-mi încărcară
Nespus amar pe cap dușmanii zei!
Cîți principi locuiesc această țară
Cu mîndru-apus al soarelui, și cei
Din Sama și Zachint, și de pe-afară,
Dintr-alte-ostroave,-unindu-se-ntre ei,
Mă cer nevastă, făr-a-mi fi pe vrere,
Și stînd îmi prad-a fiului avere.
Deci nu mai pot să văd de slujitorii
Obștești, de crainici, necum să-ngrijesc
De bieți străini și goi! Iar pețitorii
Dau zor cu nunta, însă eu găsesc
Mereu să fac zăbavă-nsurătorii.
Dintîi îmi dete-n gînd un zeu ceresc
Să-ncep să țes supțire-o pînză lungă
Și-așa vorbind, băgai pe prinți în pungă:
«Voi, prinți ce mă pețiți! Mi-e mort iubitul
Bărbat, dar dați-mi timp (căci am și tort
De-ajuns) și-apoi grăbi-vom și nuntitul,
Să țes dintîi un giulgi de pus pe mort,
Să-l am pentru Laerte preaslăvitul!
Să nu-mi aud ocări ce rău mă port,
Că nu-i făcui un giulgi, după putere,
Că strînse doar nespus de mare-avere!»
Și-așa credeau cu toții-acestea spuse.
Eu ziua deci țeseam între femei,
Dar noaptea, la făclii anume-aduse,
Stricam la pînză-ntregul rost al ei.
Și vreme multă de trei ani trecuse
De cînd acum tot înșelam pe-ahei.
Dar cînd apoi sosi și-a patra vară,
Din multe luni și vremi ce se schimbară.
Cățelele de roabe-au spus ce este,
Căci nu țineau cu mine! Și-n iatac
Intrară deci aheii făr’ de veste
Și foarte m-au mustrat de ce le fac!
Și-așa curmai nevrînd acea poveste.
Dar iat-acum, de-mi este-ori nu pe plac,
Nu pot să mai amîi nici măritarea,
Nici n-am alt plan șiret spre-a-mi fi scăparea.
Și-mi cer să mă mărit, de zor, părinții.
Și vede-apoi și fiul meu că nu-i
Alt chip de-a da sfîrșit nesocotinții
Acestor prinți ce-i surpă casa lui,
Că-i mare-acum și-n toată vlaga minții.
Dar haide-acum, străinule, să-mi spui
De unde ești? Ce neam? Că nu-i fi doară
Născut ca-n basm din bab-ori din fecioară.”
Răspuns-a el din nou cu mari suspine:
„De ce tot ceri, crăiasă doamnă, dar
Să-ți spui acum și stărui pînă-n fine?
Tu vrei s-aprinzi cumplitul meu amar
Ce-acum sub spuz-a amorțit în mine!
Dar asta-i soarta unui biet fugar
Pribeag prin țări, gonit ca de blesteme,
Cum sînt și eu, răbdînd de-atîta vreme!
Dar dacă vrei să știi, atunci voi spune.
În miezul mării largi e un pămînt
Și Creta-i zic; frumos cu lanuri bune.
Ostrov în care vrut-a Tatăl sfînt
Nespus de multe suflete s-adune,
Și nouăzeci de-orașe-acolo sînt.
Deci multe limbi amestecă-n el zeii,
Căci mulți într-însa locuiesc și-aheii,
Și mulți apoi cretanii, băștinașul
Popor al ei, și cidonieni în el,
Și-și au dumnezeiești pelasgi locașul
Și dorii, cei ce nu vorbesc la fel.
Iar Cnosos este mai de frunte-orașul
In care-i rege Minos, omul cel
Ce tot din nouă-n nouă ani o dată
Vorbea cu Zevs, cu-al tatălui meu tată,
Căci Deucalion copil îi fuse,
Iar Deucalion e tatăl meu
Și doi copii acesta deci ne-avuse,
Eu cel mai mic și-ntîi Idomeneu.
Dar frate-meu la Ilion se duse,
Urmînd și el pe fiii lui Atreu.
Iar nume am Eton, mai slab crescutul,
Dar el fu mai voinic și-ntîi născutul.
Văzui în Creta pe-Odiseu deci dară,
Și-n casă-l găzduii, în casa mea;
Căci vînturi iuți și rele-n jos îl dară
Pe cînd Maleea-n drum o ocolea,
Mergînd spre Troia; deci s-oprise-n țară
La noi, la Amnis, unde-altar avea
Ilitia, și-a dat de rele maluri,
Abia scăpat de Crivăț și de valuri.
Venind dar în oraș, dorea să cate
Pe frate-meu Idomeneu, zicînd
Că-i oaspe-al lui cinstit și cu dreptate.
Ci-a unsprăzecea zi era de cînd
Plecase-acum pe larg doritu-mi frate.
Și-așa-l chemai în casa mea, cătînd
Să-i fac primire și cu-ntreaga vrere,
Căci mult-aveam în casa mea avere.
Deci strînsei pentru el și soți făină.
Și vin și boi de hrană, mai vîrtos;
Și-a stat cît timp fu marea încă plină
De-un vînt ce răsturna și oameni jos,
Bătînd din nord cu multă nehodină,
Stîrnit de-un zeu cumplit de mînios.
Și-a treisprăzecea zi a vrut Preasfîntul
Să plece-apoi, cînd mai scăzu și vîntul.”
Atari minciuni spunea și-astfel scornite
încît păreau că-s adevăr, iar ea
Plîngea acum plînsori nepotolite
Că trupu-ntreg în plîns i se topea.
Precum pe munți troiene-ngrămădite
De-un vînt dc-apus încep a se muia
Cînd vîntul cald al primăverii bate
Și-n văi pornesc păraie-acum umflate,
Așa curgea șiroi acum fierbinte
De plîns pe-obrajii jalnicei femei,
Plîngînd pe soțul ce-i ședea nainte.
Iar el se-nfiora de mila ei
Văzînd-o-n plîns, dar el tăcea cuminte,
Iar ochii lui ca bolovanii cei
De fier sau piatr-au stat în neclintire,
Și-așa viclean făcea plînsorii-oprire.
Deci după ce s-a săturat de plînsul
Cel plin de lacrimi, ea-ncepu: „De nu-i
Scornit ce-ai spus și te mîndrești cu strînsul
De hrană pentru el și soții lui
Și zici că foarte-ai și-ngrijit de dînsul,
Aș vrea să mi te-ncerc, și deci să-mi spui
El cum era? Ce haine-avea anume?
Și soții lui, de-i drept, să-i spui pe nume!”
Răspunse el și zise de-altă parte:
„E greu, femeie, să le spui pe rînd,
Căci mult e timpul cel ce ne desparte!
Sînt douăzeci de ani acum de cînd
Trecu prin Creta-n drumu-i mai departe
Dar tot voi spune-așa cum port în gînd
Icoana lui, cît poate să recheme
Puterea minții dup-atîta vreme!
Purta deci Odiseu o-mpurpurită
Manta de lînă, nu ca de război,
Iar copcia ei din aur făurită,
Și două sponci avea; și știu apoi
C-avea pe copcie-o mîndru-nchipuită
Poveste-așa că-n labe-i un copoi
Ținea un pui pestriț de căprioară;
Mușcînd în el vedeai cum îl omoară
Și greu puteai de cîne-ntîi pricepe
Cum el, de aur, iuți mișcări făcea
Și cum sugrumă bietul pui și-ncepe
Să-l muște-apoi, iar puiul se zbătea.
Și ca și pielița uscatei cepe
Tunic-atît de lucitoare-avea,
La care-or fi privit mirate-adese
Femei, cred eu, cari știu ce-nseamn-a țese
Acum eu spui cum îl văzui, crăiasă,
Dar vezi și tu că nu știu dac-a fost
Așa cum spui cînd a plecat de-acasă,
Ori poate-n drumul lui făcut-a rost
De-alt rînd de haine, date la vro masă
Sau pe-unde-o fi cătat vrun adăpost,
Căci mulți prieteni îi dădură zeii,
Și-asemeni lui, puțini erau aheii!
Chiar eu i-am dat de-aram-o spadă bună
Și-o mantie și-o haină-i mai dădui,
Hlămidă pînă-n tălpi, și-așa-mpreună
Cu el mergînd, cu cinste-l petrecui
La navă-n mal, cînd n-a mai fost furtună.
Și-un crainic el avea, și pot să spui
Și-acesta cum era, și-l știu pe nume,
Că oacheș om și creț la păr anume
Și-adus era și puțintel din spate;
Ceva mai vîrstnic decît el, și-i da
Și cinste mai presus, și cu dreptate,
Bărbatul tău, și foarte-l asculta.
Iar nume-avea acesta Evribate.”
A zis, iar doamna ca pierdută sta
Și și mai tare-a năvălit-o plînsul,
Căci toate-au fost așa cum spuse dînsul.
Deci cînd a fost sătulă de suspine
Și plînset mult, așa i-a cuvîntat:
„De-acum, măcar c-ai fost destul, străine,
Cinstit ca om sărman aci-n palat,
Vei fi iubit cu mult mai mult de mine!
Căci toate-aceste însămi i le-am dat,
Pe cîte spui, frumoasele lui straie,
De mine-mpăturate-aci-n odaie!
Dar el acum e dus și n-o să vie
Acasă-n veci! Căci merse-n ceasul rău
La Iliu cel ce blăstămat să fie!”
Răspunse iarăși el: „Prea-ți ești călău
Al propriei inimi! Prea și cu urgie
Tu plîngi, femeie, pe bărbatul tău!
Dar nu-mi lua altfel acum dojana,
Căci orișice femeie-ar fi, sărmana,
Se plînge-așa cînd și-a pierdut bărbatul,
Chiar și de-ar fi un rău, cînd l-a iubit
Și dragi copii le dete Zevs și patul!
Deci cum n-ai plînge tu pe-acel vestit
Și vrednic rege, cum ți-a fost bărbatul,
Cel ca și-un zeu din cer de-mpodobit.
Dar zic să plîngi cu firea minții bune
Și-ascultă ce vorbesc, că—i drept ce-oi spune.
În țara care-o stăpînesc tesproții
Vecini cu voi, vorbeau de el că-i viu
Și vine-acasă și că-i dau cu toții
Și-averi și scule. Și-ți vorbesc ce știu.
Pierdu însă și nava sa și soții
În largul mării cei cu cîmp pustiu,
Pe cînd lăsa Trinacria cu nava,
Căci rea făcură soții săi isprava.
Tăind acolo vitele ce-avuse
Hiperion, iar mîniosul Zeu,
Și el și Zevs, corabia le-o răpuse.
Deci toți pieriră. Numai pe-Odiseu,
Călare stînd pe-al navei fund, îl duse
Un val al mării, rătăcind mereu,
În țară la feaci, de cari s-aude
C-ar fi prin tații lor cu zeii rude.
Deci multe daruri ei i-au dat, ținîndu-l
În cinste ca pe-un zeu, și chiar și-acel
Să-l și petreac-acas-avură gîndul.
Deci poate că sosea de mult, dar el
Mai bine vru ca drumul amînîndu-l,
S-adune-averi prin lume, căci astfel
De om era, mai mult decît oricare
Știind ce-i de folos, că-i minte mare.
Fidon, tesprotul crai, cu mari cuvinte
Așa mi-a spus, jurînd, că nava sta
Gătită-n port cu-averi și cu vestminte
Să-l ducă pe-Odiseu în țara sa.
Dar eu plecai de-acolo mai nainte,
Căci tocmai se-ntîmplase de pleca
Un vas de tesprioți, pe-un vînt propice,
Spre-ostrovul Dulichiu cel plin de spice.
Văzui și-averi cîte-Odiseu strînsese.
Că zece rînduri de vieți de-ajuns
Putea să aibă. Însă el mersese
Să cerce vrerea celui nepătruns
Din vecinicul stejar cu ramuri dese.
Să afle la Dodona vrun răspuns,
În ce chip ar intra ca să n-o pață,
În țara lui, pe-ascunsul ori pe față.
Deci el e sănătos și va să vie
În scurtă vreme, după sfatul sfînt,
Și nu-ndelung de-acum o să mai fie
Departe deci de-al Itacei pămînt.
Dar dacă, doamnă, vrei și-o mărturie,
Te pot încredința cu jurămînt.
Deci Zevs întîiul dintre zei m-asculte
Și sfînta vatr-a focurilor multe
De sfinte jertfe-n casa nepătată
În care-acum de zei sînt eu adus,
Că tot ce-am spus e vorb-adevărată
Și toate-or fi așa precum le-am spus!
Nu trece luna asta și s-arată
Vestitul Odiseu! Pe cei de sus
Jurat-am deci, că e pe drum spre casă!”
Iar lui îi zise trista-n veci crăiasă:
„Vai, dare-ar Zevs să fie-așa, străine,
Și-atunci tu mi-ai cunoaște voia mea
Și daruri multe aveare-ai de la mine,
încît oricine-ar fi, cînd te-ar vedea,
Să-și zică-n gînd: fericele de tine!
Dar bine știu ce soartă voi avea,
Căci bine-mi spune inima amară.
Nici bietul Odiseu întors în tară.
Nici tu trimis în țara ta iubită
Că nu-s stăpîni în casa mea precum
Era el viu, să facă și cinstită
Primire celor ce erau pe drum
Și plini apoi de daruri să-i trimită!
Dar haideți, roabe, și-i spălați acum
Picioarele, și-apoi cu cergi și țoale
Un pat s-așterneți pentru dînsul moale,
Și-așa-ncălzit și hodinit în patul
Cel moale-al lui s-ajungă sfînta zi.
Iar mîne-l ungeți, pînă-n revărsatul
De zori, frumos, să poat-apoi prinzi
La masă-n rînd cu Telemac băiatul;
Și vai de cel ce-un rău i-ar mai urzi!
Acela-mi plece,-oricîtă supărare
I-aș face că-l gonesc, dar să se care!
Căci cum m-ai și cunoaște tu pe mine
Că sînt la minte și-nțeleptul gînd
Mai sus decît sînt altele, străine,
De-aș sta nepăsătoare-aici văzînd
Că nespălat și-n haine de rușine
îmi stai la masă, rea… dînd,
Căci scurtă este-a omului trăire.
Iar cine-i crud și-n fapte și-n gîndire.
Aceluia tot răul i-l dorește
Și lumea dimprejur, cît timp e viu,
Și chiar și după moarte-l urgisește.
Dar cel ce e curat și-n fapta lui,
Și-i tot așa curat și ce gîndește,
El are-o slavă-n fața orișicui
Și-o duc drumeți de-o-mprăștie-n țări străine
Și tot vorbesc de-un om ca el de bine.”
Răspuns-a el cumintei lui neveste:
„Femeie tu, ce-ți plîngi pe Odiseu,
Urîte-mi sînt și cergi și toate-aceste
Velinți și piei de cînd lăsai și eu
Frumoșii munți cu-nzăpezite creste
Ai Cretei mele și-s pribeag mereu.
Deci las’ să domn pe jos pe-o piele-ntinsă,
C-așa mi-e inima de mult deprinsă.
Căci pîn-acum eu multe nedurmite
Și-amare nopți pe pietre le trecui
Veghind sosirea zorilor dorite!
Și nici spălarea pe picioare nu-i
De mine, deci, și chiar și de-ai trimite
Pe vruna, doamnă, n-aș lăsa nicicui
Din cîte roabe te slujesc, stăpînă,
S-ating-al meu picior cu alba-i mînă,
De n-ai cumva pe vruna dintre ele
Cu gînd cinstit, bătrînă, prin palat,
Și care-ar fi-ndurat și-amar și rele
Pe cîte bietul eu le-am îndurat.
Aceasta deci, ea poate să mă spele!”
Răspunsul Penelope-așa l-a dat:
„Iubite-al meu străin, și-ți zic iubite,
Căci n-am văzut cu gînduri mai cinstite
Pe nici un om străin din cîți trecură
Al casei noastre prag, nici om ales,
Atit ai de-nțelepte vorbe-n gură
Și-atît de chibzuit din minte-ți ies.
Dar am aici, cu bună-nvățătură,
Bătrîn-o roabă foarte de-nțeles
La orișice, și care și crescuse
Lăptînd pe-acel sărman ce mi se duse,
Căci ea, primit pe mîni, cinstita babă.
Cînd maică-sa-l născu, l-a pus la sîn.
Deci ea te va spăla, deși e slabă.
Ei, haid, mătușo, spală-l pe bătrîn,
Că-n toate tu m-ascu’.ți cea mai degrabă.
De-o vîrstă e cu bietul tău stăpîn,
Că poate și-Odiseu, pe unde moare.
Așa va fi la mîni și la picioare,
Căci bieții muritori cînd îi ajunse
Necazul vieții-mbătrînesc curînd.”
A zis, și-atunci obrajii și-i ascunse
Bătrîna-n palme și gemea plîngînd
Și mult se tînguia și-așa răspunse:
„Vai mie, vai, sărmane suflet blînd!
Atît de mult deci te urî preasfîntul,
Mai mult decît pe toți cari văd pămîntul,
Măcar c-aveai atît de temătoare
De zei tu inima! Și dintre greci
N-a dat lui Zevs jertfiri prisositoare
Și-atîtea oi și coapse de berbeci
Ca tine,-oh, dulce-al meu, alt om sub soare,
Rugîndu-te ca-n pace să petreci,
S-ajungi cărunt al vîrstei fericite,
Crescînd iubitu-ți fiu viteaz, iubite,
Și singur ție-n lume-ți stinse toate,
Și-ntoarcerea și viața pe cărări!
Așa vor fi rîzînd de dînsul poate
Femei străine, cînd printr-alte țări
La praguri de bogați oftaturi scoate
Cerșindu-le, cum ție-ți fac ocări
încît nu lași, de groază, să te spele,
Spre-a nu te rîde-acestea mari cățele!
Dar eu te spăl, căci doamna vrea, și iată
De-al dînsei drag te spăl, și-al meu, că vrui,
Și nu știu cum atît de-nduioșată
Mi-e inima de tine! Și să-ți spui
De ce, că uite, încă niciodată
Străini, din cîți veniră, nu văzui
Să semene cu Odiseu mai bine
La glas, la mîni, la toate-așa ca tine!”
Răspunse Odiseu, urmîndu-și planul:
„Așa mi-a spus oricine m-a văzut,
Că foarte samăn cu-Odiseu sărmanul,
Cum chiar și tu o spui. Și-i de crezut!”
A zis, iar ea aduse-apoi ligheanul
Și rece-a pus dintîi, și l-a umplut
Cu apă caldă ca pentru spălare.
Deci sta la foc, în dulcea vetrei zare
Cumintele-Odiseu; deodată însă
Se-ntoarse spre-ntuneric, căci un gînd
Cumplit trecu prin inima lui strînsă,
Ca nu cumva de rana pulpei dînd,
Bătrîna, biata, cea atît de plînsă,
Să știe că e el și-atunci strigînd
Să-l dea de gol și să-i urzească rele.
Venind deci baba, a-nceput să-l spele
Văzu deci rana-n pulpa spintecată,
Pe care i-o făcuse-un porc mistreț,
Pe cînd stetea-n Parnas la unchi odată,
La regele-Avtolic, cel mai isteț
Din cîți trăiesc de-a spune-o-ncornorată
Minciună-n pripă și-a jura-ndrăzneț.
Ăst dar al său Hermias i-l dăduse,
Căci multe coapse el pe foc îi puse
De miei și iezi și desfătate șale
De vite-acestui zeu spre-a-i fi amic,
Iar zeu-l petrecea cu drag pe cale.
Mergînd deci dară regele-Avtolic
În Itaca-n palatul fetei sale,
Găsi, născut de-atunci, copilul mic,
Pe care Evriclia cea cuminte
I-l puse pe genunchi, și-a zis cuvinte:
„Acum tu vezi și caută, Avtolice,
Un nume bun și potrivit de tot
Iubitului copil al dulcei fiice,
Căci mult te-ai tot rugat să ai nepot!
Și-așa va rămînea precum vei zice.”
Răspunse Avtolic atunci: „Socot,
Tu, fata mea, și ginere-al meu bune,
Să-i ziceți dar așa cum vă voi spune.
Fiindcă eu sosii aci-n palatul
Copilei mele foarte îmbufnat
Pe multă lume cîtă e pe latul
Și lungu-acest pămînt, vă dau un sfat:
Să-i ziceți Odiseu, deci îmbufnatul.
Iar cînd, flăcău, veni-mi-va prin palat
În care mult-avere-o am rămasă,
Bogat în daruri o să-mi plece-acasă!”
Se duse Odiseu la daruri dară,
Cînd fu, precum s-a spus, flăcău voinic.
Deci toți cu drag aci-l întîmpinară
Și unchii săi și regele-Avtolic;
Ieși chiar și-Amfiteea-n prag afară,
Soția drag-a dragului bunic,
Și mult îl săruta la dînsa-n brață,
Pe dragile-i lumini, pe cap, pe față.
Deci regele-Avtolic poruncă dete
Să fac-ai săi băieți ospăț slăvit.
Ei dar aduseră, voinic în spete,
Un bou bătrîn și-ndată l-au jupit,
Tăindu-l tot, iar părțile tăiete,
Făcîndu-le felii, le-au potrivit
Și-apoi cu grijă, prin frigări înfipte,
Pe mese le puneau, fierbinți și fripte.
Atunci întreaga zi deci împreună
Făcur-ospățul pînă cînd era
Lumină-n cer, și toți în voie bună.
Dar cînd apoi și-amurgul scobora
Și-a fost și-a nopții vreme care-adună,
Tot însu-atunci durmind se bucura
De somnul cel ce-odihnă este-a vieții.
Deci cînd veni și faptul dimineții,
În zori plecară la vînat flăcăii,
Cinstiții unchi ai lui, ca deobicei,
Luînd cu dînșii slugii și căpăii.
Și-așa se duse și-Odiseu cu ei.
Urmînd pe coaste deci suișul căii,
Pe muntele Parnas cu codrii cei
Frumoși și verzi, sosiră-n umblet iute
Și sus pe culmile de vînt bătute.
Din largul Ocean cu ape line,
Ieșind încet și soarele de sus,
Scălda cu raze dulci dintîi coline
Și culmi, acum, iar ei mereu s-au dus
Urmîndu-și cînii-n goana urmei pline,
Iar unchii după cîni….
……………..
……………..
Acum aci-ntr-o mare-nfundătură
Dormea un porc mistreț. Nicicînd prin ea
Nici vînturi iuți și tari nu străbătură,
Nici ploaia cea din cer n-o pătrundea,
Nici soarele cu dulcea lui căldură,
Și-atît de des hățișul o-ngrădea,
Că cuib era al nopții-ntunecate
Și jos grămezi de frunze scuturate.
Mistrețul deci, și-n larma lătrăturii
Și-a pașilor de om ce-au răzvrătit
Tăcerea nopții-n inima pădurii,
Ieși naintea lor, și i-a-ntîlnit.
Și foc scotea din ochi, și plin de furii,
Jucîndu-și coama părului zbîrlit,
În calea lor cumplita fiară stete.
Deci cel dintîi al îndrăzneței cete
Sări spre fiară-n goana sa fierbinte
Cu lunga-i suliț-Odiseu și-a dat,
Ci-n furie-i fiara i-o luă nainte
Și, dînd pieziș cu colțul, i-a-mplîntat
Deasupra de genunchi cumplitul dinte
Adînc în șold și-n sus i-a despicat
O mare parte-a cărnii furiosul,
Dar n-a ajuns adînc să-i sfarme osul.
Dar lancea s-a fost dus și străbătuse
Pe porc prin umărul său drept, trecînd
Prin piept, așa că vîrfu-i se văzuse.
Căzu deci fiara-n colb atunci gemînd,
Iar sufletul din caldu-i trup se duse.
Pe-acesta deci l-au și jupit curînd
Și unchii săi și slugii, și-l tăiară,
Iar rana cea făcută-n șold de fiară
Cu multă grijă i-au legat-o bine
Și-opriră prin descîntece apoi
Să curgă sîngele cel roș din vine.
Deci iute toți se-ntoarseră-napoi.
Iar cînd la timpu-nchiderii depline
A ranei ce-o-ngrijeau cu mari nevoi
Se-ntoarse tînărul acasă-n tară,
Ei daruri multe și frumoase-i dară.
Și mult-aveau și mare bucurie
Părinții dragi acasă și-ntrebau
De toate cum au fost, dorind să știe,
Iar el le-a spus de-a rîndul, cum vînau,
Cum porcu-apoi din neagra vizunie
Veni spre ei pe cînd înaintau
Și cum primi deci colțul rănii crunte
Pe cînd vîna cu unchii săi pe munte.
Și-acum, spălîndu-i rana vindecată,
Ea-ndat-o cunoscu și i-a scăpat
Din mîni piciorul ce căzu deodată
Cu zgomot în ligheanul ce-a sunat,
Întors pe dos, cu apa răvărsată.
Deci veselă, dar și mîhnit-a stat
În fața lui, cu glasul stins în gură,
Iar ochii-i vii de lacrimi i s-umplură.
L-a prins de sub bărbie-apoi bătrîna
Și-a zis încet.: „Dar tu ești Odiseu!
Și nu te-am cunoscut pînă ce mîna
N-am pus-o peste-ntreg stăpînuL meu!”
Și-n clipă, vrînd să-i știe și stăpîna,
Privi spre ea, să-i spuie, dar fu greu
Să-i vad-ori să-nțeleagă ea privirea,
Căci gîndu-ntreg i-l duse-Atene-airea.
Atunci pe după gît el dreapta-i puse
Și-o trase-ncet cu stînga cătră el
Și-ncet vorbindu-i la ureche-i spuse:
„Vreai tu, bunico, să mă pierzi astfel?
Chiar tu, femeia care mă crescuse
La sîn odată-n fașe mititel,
Acum cînd, suferind atîtea rele,
Pribeag îmi văd pămîntul țării mele?
Acum că mă cunoști și vrut-au zeii
Să știi că-s eu, nu spune nimănui,
Să nu mă știe roabele-ori aheii!
Că-ți spui, bătrîno, și va fi ce-ți spui,
Că dacă zeii-or vrea s-omor mișeii
Acești de prinți, în ștrang o să te pui,
Deși mi-ești doică,-n ștrang sub bolta porții,
Cînd da-voi pe-alte rele slujnici morții!”
Răspunse-atunci și-a zis Euriclia:
„Cum poți să-mi spui o vorb-așa de grea?
Tu bine doară-mi știi statornicia
Și inima ce-o port în mintea mea!
Ca piatra și ca fierul mi-e tăria
Și tot așa ca ele știu tăcea.
Dar una-ți spui și prinde-o-n mîna minții:
De vrea Cel sfînt s-omori vrodată prinții,
Pe nume-atunci o să-ți arăt pe toate
Femeile dușmance și-o să-ți spui
Că-ți fac rușine prin palat, nepoate!”
Răspunse însă el: „Nevoie nu-i
Să-mi spui chiar tu. Căci prea ușor se poate
Chiar eu să aflu gîndul orșicui.
Dar lucrul ăsta ține-l în tăcere
Și-l lasă zeilor și-n sfînta vrere!”
Așa vorbi, și-și potoli și frica;
Iar ea s-a dus s-aducă apă-n vas,
Căci n-a rămas din cea ce-a fost nimica.
Deci după ce l-a uns apoi cu gras
Ulei, cînd fu-ndeajuns spălat, bunica,
El scaunul șederii lui l-a tras
La vatră, stînd să-l încălzească focul
Și-al rănii-ascunse-n zdrențe iarăși locul.
Și-așa-ncepu cuvînt de la crăiasă:
„Acum, străine,-un lucru am în gînd
Și-aș vrea să mi te-ntreb, că foarte-mi pasă.
Tîrziu e ceasul nopții și-n curînd
Dormi-vor cei ce pot durmi și-i lasă
S-adoarmă grijile ce-or fi avînd.
Dar eu, de vreau să dorm, de grija multă,
Degeaba-nchid cei ochi, că nu m-ascultă!
Căci ziua plîng și-oftez de toate cele,
Dar și mai uit să plîng, că-mi văd mereu
De lucrul meu și-al slujnicelor mele.
Dar cînd rămîi prin noapte numai eu
Și toate dorm și nu mai sînt cu ele,
Zac tristă fără somn pe patul meu
Și griji pe griji prin suflet mi s-alungă
Și plîng prin noaptea nesfîrșit de lungă.
Precum deci trista-n veci Privighetoare
Își cîntă jalea, fata lui Pandar,
De cum începe-al primăverii soare,
Ascunsă-n umbra verdelui frunzar.
Schimbînd mereu cîntări răsunătoare
Cu dulcele său glas, bocind amar
Pe cel ucis, nebuna, vai! copilu’
Lui Zet și-al ei, de ea ucis, Itilu,
Așa și sufletul se zbate-n mine
Și bietul gînd din două părți mi-e prins:
Ori stînd pe loc, eu să păstrez, străine,
Cu fiul meu acolea, neatins
Și-ntreg avutul lui, și-al meu, vezi bine,
Și roabele și-acest palat cuprins,
Cinstit păzind și soțului meu patul,
Pe cum îmi dă și gura lumii sfatul.
Ori pe-altul să-l urmez, vrun tînăr care
Mă tot pețește-acum, fruntaș aheu,
Și bun și dînd și zestrea cea mai mare.
Căci pîn-a fost și mic copilul meu
Și fără minți, la nici o măritare
N-aveam cum mă gîndi, să las chiar eu
Și goală casa soțului, sărmanul,
Și mic și făr’de nime-n ea orfanul!
Dar azi cînd e și-n mintea sa bărbată
Și-ajuns în vîrsta tinereții lui,
Mă roagă chiar să plec de-aici odată,
Căci vede-acum că altă cale nu-i
Să-și scape-averea cea de-ahei mîncată.
Dar ian să-mi tălmăcești un vis ce-avui:
Am douăzeci, și-mi sînt vederii placul,
Gîscani mîncînd din albii-n prag alacul,
Veni însă din munți un vultur mare
Cu ciocul strîmb, și toți cu gîtul frînt
Zăceau acum pe jos, uciși de gheare.
Iar el zbura-n văzduhul lui cel sfînt.
Deci eu prin vis plîngeam făr’ de-alinare;
Și-atunci femei, la jalnicul meu cînt,
Veniră multe-n jur și-umplură locul,
Dar n-au putut să-mi stingă-n suflet focul.
Vulturu-apoi cu glas de om deodată,
Pe-a casei culme scoborînd, a zis:
«Mîngîie-te, a lui Icarie fată,
C-aievea e ce vezi, și nu e vis,
Gîscanii-s prinții și-au primit răsplată,
Iar vultur am fost eu, de zei trimis
Acum, bărbatul tău, întors în țară,
Să dau acestor prinți o moarte-amară »
Așa vorbi. Eu însă deșteptată,
Privii după gîscani; ei vii și-acum
Mîncau din albie grîu ca și-altădată!”
Răspunse Odiseu: „Pe-un singur drum
Poți da o tălmăcire-adevărată
Și-n vis ți-a spus-o chiar bărbatul cum.
Pe prinți, venind, el morții o să-i deie.”
Iar lui i-a zis din nou a sa femeie
„Acum, la visuri știu așa, străine,
Că-s multe visuri fără de-nțeles,
Iar multe mint, ori n-au izbînzi depline.
Căci două-s porțile pe care ies:
De corn și fildeș. Deci un vis ce vine
Pe poarta cea de fildeș alb și-ales,
Acela minte și nimic n-arată
Și nici plinire n-are-adevărată.
Iar cel venit prin corn aievea știe
Ce este-ntr-adevăr și spune drept.
Dar visul ce-l avui nu cred să fie
Venit pe-aici! Căci lucrul ce-l aștept
Mi-e stins de veci și fiului și mie!
Ascultă deci ce spui și pune-n piept,
Să vezi că mie-alt drum nu-mi mai rămîne!
Căci iată vine-amara zi de mîne.
În care eu voi părăsi și patul
Și casa dulcelui bărbat al meu,
Căci am să-i pui pe-aceștia la-ncercatul
Topoarelor, pe care Odiseu
Ca parii-n gard, la rînd, aci-n palatul
Cel larg și le-așeza, iar jocul, greu
Era, căci el ochind putea petrece
Săgeata lui prin toate treisprăzece.
Pe prinți acum la-ntrecere-i voi pune;
Și-oricare dintre dînșii va putea
Cu mai puțină trudă să-l înstrune
Voinicul arc și-n stare ca să dea
Săgeata-n drumul fugii ei nebune
Prin toate-aceste fiare,-o să mă ia
Și-acela deci să-mi fie-apoi bărbatul,
Și-urmîndu-i lui voi părăsi palatul,
Acest palat iubit, vai, Doamne sfinte,
Și-atîta de frumos, de care eu
Și-n vis îmi voi aduce-odat-aminte!”
Răspunse-atunci cumintele-Odiseu:
„Crăiasă, lucrul foarte e cuminte!
Deci fă-l curînd, căci dac-amîi mereu,
Se poate-ntoarce soțul tău, stăpînă,
Și mîndrul acest joc îl scapi din mînă!”
Deci zise ea: „De-ar fi să nu te cheme
La somn, și-ai vrea să stai și să mai spui,
De-urîtul lungii nopți eu nu m-aș teme!
Dar lucru-n lume cu putință nu-i
Să n-aibă omul somnul său la vreme!
Căci orice lucru-și are rostul lui
Și-așa făcură zeii rînduire
In tot ce-i omenesc cerut de fire!
De-aceea dar acum eu mă voi duce
Sărmana-n rîndul casei cel de sus,
Că doară-doar un somn o să m-apuce
În patul plin de-atîta plîns nespus,
Că n-are cînd de plîns să se usuce.
De cînd acum bărbatul meu e dus
La Troia cea cu numele de fiere.
Iar tu-ți așterne-ori jos, ori pat îți cere.”
A zis. Și-apoi pe plina de podoabe
A casei scară-ncet ea s-a urcat,
Nu singură, ci-urmîndu-i multe roabe.
Iar cînd ajunse-n jalnicul ei pat,
A plîns încit curgeau pe haină-i boabe
De lacrimi mari, dorind pe-al ei bărbat.
Și-a plîns așa pînă ce-a pus Atene
Un dulce somn pe plînsele ei gene.


←Cartea XIX Odiseea de Homer
Cartea XX Cartea XXI→


El deci durmea-n pridvor acum afară
Pe cruda piele-a unui bou, și piei
Și-a pus pe el, de oi ce le tăiară
Spre-a face-ospețe prinții-acești ahei.
Evrinoma mai scoase din camară
Și-asupra-i puse și-un cojoc de-al ei.
Aici deci s-a culcat, și-n fundul minții
Veghind clocea-n ce fel s-omoare prinții.
Iar fetele cari și mai înainte
Durmeau cu prinții, tot ieșeau și-ntrau
Pe uși, rîzînd cu glume și cuvinte.
Deci lui prin suflet multe-i alergau
Și foarte-ntărîtat gîndea prin minte
Că ori sărind să le sugrume, sau
Să lase azi pe prinți și pe nebune
De cel din urmă rînd să se-mpreune.
Dar inima-i lătra. Precum cînd vede
Cățeaua pe-un străin pe lîngă pui,
Ea umblă-n jur lătrînd și se repede
Și foarte-ar vrea să sară-n fața lui
Și-n furia ei cumplit de mult se-ncrede,
Așa-i lătra de furie-acum cu hui
Și inima de-atîta destrămare.
Deci inimii-i făcea vorbind mustrare:
„Ah, rabdă, inimă! Că și-altă dată
Răbdat-ai tu și mai cîinesc un vai,
Pe cînd ciclopu-n peștera-nfundată
Mînca pe soții tăi, iar tu răbdai!
Te-a scos și-atunci din rău povața dată
De mintea mea, pe cînd tu tremurai
Crezînd că mori și te topeai cu plînsul!”
Așa vorbea cu inima dintr-însul,
Iar inima, supusă-n piept ca robul,
Tăcea răbdînd și sta pe loc, dar el
N-avea-n culcuș răgaz de-alin cît bobul.
Precum deci face-un om purtînd la fol
Un coș de capră ce-l umplu cu drobul
De sînge și ficați pe focul cel
Ce-l frige-ncet, mereu îi schimbă locul,
Dorind să-l frigă cît mai iute focul,
Așa el se-nvîrtea, arsurii pradă,
Pe-o parte și-alta, frămlntat în gînd,
Căci nu putea de loc mijloc să vadă
Cum singur el să prindă, și-n curînd,
Pe-atîția prinți, și mulți și tot grămadă.
Dar iat-atunci Atene, scoborînd
Din cer, venit-a-n chipul unei fete
Și-a zis, și-aproape lîngă cap îi stete:
„De ce acum tu, cel mai neferice
Din lume om, veghezi așa tîrziu?
Dar iată-ți casa ta, și iat-aice
Nevasta-n casă și iubitu-ți fiu,
Cum nu-i alt fiu mai bun să se ridice!”
Răspunse el gemînd: „Zeițo, știu!
Și-s drepte toate cele cuvîntate,
Dar sufletul din inimă-mi se zbate
Și-acestea le frămînt, zeițo bună:
Cum poate fi putință ca să prind
În mîni pe-acești mișei, cari împreună
Țin toți, eu unul singurul fiind,
Că-s totdeauna toți, oricînd s-adună!
Dar și mai mare lucru stau gîndind,
Că dac-aș și putea s-ucid mișeii,
În rînd cu mine stînd și tu și zeii,
Eu unde-atunci fugind să cat scăpare?
Aceasta deci te rog s-o cercetezi!
Răspunse cea cu ochi de-albastră zare:
„Fricosule! Cînd ai un soț și-l vezi,
Deși e slab și muritor și n-are
Nici minte multă,-ntr-însul tu te-ncrezi,
Și-n mine nu, că-s zeu, străin al morții
Și pot s-abat orice primejdie-a sorții!
Ascultă deci! De-ar fi să ne-nconjoare
Chiar și cincizeci de-oștiri pe noi, pe doi,
De varvari răi ce-ar vrea să ne omoare,
Tu tot le-ai smulge turmele de boi
Și singur tu le-ai stinge-al vieții soare,
Și-amar bătuți ei ți-ar fugi-napoi.
Deci dormi! Ce stai de veghe noaptea toată?
Căci zeii-au azi din rele să te scoată!”
A zis și i-a turnat un somn pe gene,
Un somn ce-n suflet dulce-alin i-a pus
Și trupu-i se topi-n adîncă lene.
Și-n cerul ei pe-Olimp apoi s-a dus.
Pe cînd durmea deci somnul dat de-Atene,
Un zeu voi-n iatacul ei de sus
Din somn pe Penelope-acum s-o scoale,
Și stînd, plîngea pe patul ei cel moale.
Cînd fu apoi de vaiet săturată,
Așa se blăstăma cu-amar cuvînt:
„Vai, dare-ar Artemis, zeița fată,
S-arunce-n pieptul meu din ceru-i sfînt
Săgeata ei, să mor aici îndată!
Și-apoi răpească-m-un vîrtej de vînt
Și ducă-mă pe-a mării căi cu spume
Și-arunce-mă-n Ocean, în fund de lume!
Precum deci viforul cu-a sa putere
Răpi pe fetele lui Pandareu, pe cînd
Pierir-ai lor părinți prin sfîntă vrere
Și-orfane-astfel în casă rămînînd,
Crescutu-le-a cu lapte și cu miere
Frumoasa Chipris cea cu chipul blînd,
Și minte mai presus de-orice femeie,
Și nuri vru Hera vecinici să le deie,
Iar Artemis plăcută sănătate
Și-Atene Palas însăși le-a deprins
Să știe țese lucruri minunate.
Pe-acestea deci Harpiile le-au prins
Pe cînd se duse Chipria să cate
Pe tatăl Zevs, pe-Olimpul cel întins,
Spre-a cere pentru-aceste-orfane fiice
În scurtă vreme-un măritiș ferice.
Căci Zevs acel ce nori prin aer poartă
Cunoaște-orice noroc ai să-l petreci,
Ori bun ori rău, și știe-oricare soartă
Și-a ta și-a tuturor, din veci în veci.
Și-așa pe fete, la palat din poartă
Le-au dus atunci Harpiile și deci
Le-au dat ca slujnici relelor Erinii —
Așa din larg Olimp acum seninii
Să-mi stingă ca nefost tot rostul vieții
Și facă-mă să intru sub pămînt
În noaptea lui, cu rănile săgeții,
Slăvita Artemis din cerul sfînt,
Păstrîndu-mi pe-Odiseu din timpul vieții
Icoană-n suflet, vecinică,-n mormînt,
Și nu-mi dea trai s-ajung să-i fac plăcere
Vrun altui om mai rău care m-ar cere!
Dar răul care-l rabdă tot mai poate
Să-l rabde-un om, oricît e de-ntristat
Și plînge ziua și suspinuri scoate,
Iar noaptea-și are somnul său în pat,
Căci somnul face pe-om să-și uite toate
Și bun și rău, de-ndată ce-a-nnoptat
Pe ochii lui și-ncet îi moare rana —
Dar eu acum nici noapte n-am, sărmana!
Și chiar și visuri rele nu știu cine
Din zei îmi dă, și-așa și-acum visam
Că doarme-Ulis în pat pe lîngă mine,
În toate-asemeni lui, cum îl știam
Pe cînd porni-n război. Și-atît de bine,
Sărmana, ce-mi părea, că nu ziceam
Că-i numai vis, ci stare-adevărată.”
A zis, și-apoi veni și ziua-ndată.
Dar plînsul ei cel jalnic ascultîndu-l
Mîhnitul Odiseu, că-l auzea,
El foarte-acum speriat era cu gîndul,
Că-n mintea lui i se păru că ea
Îi stă la cap și plînge, cunoscîndu-l.
Strîngînd deci pieile pe cari durmea,
Le-a dus și le-așeza pe bănci frumoase,
Iar pielea cea de bou în curte-o scoase.
Și-așa-ncepu cu mînile nălțate
Spre tatăl Zevs: „Părinte Zevs de sus,
De-ai vrut, după dureri nenumărate,
Pe-al mării umed drum. să fiu adus
În țara mea, dă-mi semne-adevărate
Aci năuntru, prin cuvîntul spus
De-un om din cei ce-ncep să se trezească,
Și-afar-un semn, prin vrerea ta cerească!”
Așa vorbea rugîndu-se. Iar tata
Îndată-l asculta, și din senin
Din nalt Olimp un tunet el tunat-a.
Deci foarte mult se bucura că-i vin
Dorite semne-așa-n curînd a gata,
Căci și-altă prevestire-avu deplin
Și-o spuse-alături una dintre roabe
Ce-acolo măcinau în rîjniți boabe.
Deci unsprăzece fete-aici și-o babă
Rîjneau și orz și grîu în rîjnitori.
Deci toate-acum durmeau, căci mai degrabă
Sfîrșiră orzul dat de pețitori.
Aceasta numai una, cea mai slabă,
Și-acum rîjnea mereu, tîrziu spre zori.
Deci stînd puțin de-a-mpinge greaua roată,
Vorbi privind spre cer și-n lacrimi toată:
„Vai, tată Zevs ce stăpînești pămîntul
Și cerul tău! Nici strop de nour nu-l
Și tare-ai mai tunat! Ai dat preasfîntul
Și marele tău semn deci oarecui.
Ascultă-mi tu și mie-acum cuvîntul
Și fă sărmanei roabe-așa cum spui:
Mănînce prinții-aceștia, dulce tată.
Mîncarea lor de cea din urmă dată!
Căci nu mai am nici nopțile hodină
Și-mi tremură genunchii-acum și mor
Rîjnind, sărmana, prinților făină!
Mănînce-o asta cea din urm-a lor!”
Deci buna veste-acum avînd deplină,
Fu vesel Odiseu, că tunător
Și Zevs i-a dat și baba semn dorinții,
Și-așa zicea că tot va bate prinții!
Iar celelalte slujnici prin palatul
Cel larg, deștepte, focul l-au aprins.
Apoi și Telemac, lăsîndu-și patul,
Cu haine se-mbrăcă și-apoi și-a-ncins
Din umeri spada peste piept de-a latul
Și-opinci frumoase el sub tălpi și-a prins
Și-n mîni luat-a lancea lucitoare,
Cea foarte lungă umbră dînd la soare.
Și-așa pornind, din prag se-ntoarse iară
Și-i zise Evricliei întrebînd:
„Cinstit-ați voi pe-acel străin de-aseară
Cu vin și pat, ori s-a culcat flămînd?
Din partea mamei el putea să piară,
Că toate-acum i s-au schimbat în gînd!
Cu bunii cei ce tac ea stă ca muții,
Cinstind mereu tot răii și limbuții!”
Răspunse-atunci bătrîna: „Telemace!
Să nu-mi dai vină pentru-acel străin,
Că nu-i de vină și-un nedrept i-ai face!
A stat cît vru și i-a cerut și vin;
Mîncare-ar fi avut oricîtă-i place,
Dar n-a vrut el, că l-a întrebat de vrea,
Iar cînd el începu de somn să spuie,
Ea roabele-a trimis un pat să-i puie.
Dar el ca un deprins cu-amara trudă
Și-așa golan, n-a vrut să doarmă-n pat
Și nici de cergi nimic n-a vrut s-audă.
Ci-n sală jos pe lespezi s-a culcat
Subt piei de oi, pe-o piele încă crudă
De bou, iar eu și-o țoală i-am mai dat.”
A zis, iar el ieși cu lancea-n mînă,
Urmat de doi frumoși dulăi de stînă.
A zis, și-apoi el își văzu de cale,
Mergînd în piață la bărbații-ahei.
Ci-n casă doica-n graba muncii sale
Striga, Euriclia,-ntre femei:
„Stropiți curînd și măturați prin sale,
Pe bănci covoare-mi așezați și piei;
La mese-apoi leșie și burete,
Spălați și cupe și ulcioare, fete!
Și apă din cișmea cărați curată,
Și nu-mi stați mult pe-acolo tăndălind,
Căci uite, prinții-o să ne pice-ndată
Și pînă-n ziuă ne-or veni, mă prind,
Căci azi și sărbătoare-avem legată!”
Așa zicea bătrîna poruncind,
Iar ele s-au supus în graba mare,
Plecînd la lucru-n drumu-i fiecare.
Deci douăzeci porniră la fîntîna
Cu recea apă; altele, lucrînd,
Puneau ici-colo prin palaturi mîna.
Apoi și slugii prinților întrînd,
Pe-aceștia-n curte i-a trimis bătrîna
Să taie lemne. Și-au venit curînd
Cu apă fetele,-a venit în urmă
Purcarul, aducînd trei vieri din turmă.
Pe-aceștia i-a lăsat să pască dară
Prin larga curte-a marelui palat,
Iar el vorbea cu Odiseu pe-afară,
Și-așa vorbindu-i, multe l-a-ntrebat:
„Își fac și-acum batjocură și-ocară
Din tine pețitorii-ori te-au lăsat,
Străine-al meu, și nu-s ca mai nainte?”
Iar lui îi zise Odiseu cuvinte:
Și-aduse niște capre lucitoare
Și fruntea turmei pentru prînzul cel
Bogat de azi al gloatei pețitoare
Deci doi ciobani care-au venit cu el
Legatu-le-au sub bolta sunătoare,
Iar el cîrtit-a pe-Odiseu astfel:
„Și-acum întuneci locu-aici cu tine
Și superi oamenii cerșind, străine?
Și n-ai odată să te cari? Îmi pare
Că cearta dintre noi nici n-o să ia
Sfîrșit, decît cînd vei gusta, tîlhare,
Amare lovituri din mîna mea!
Nu-s și-alți ahei destui să-ți dea mîncare?”
A zis, iar Odiseu tăcut clătea
Din cap, gîndind adînc în el ascunse,
Cumplite gînduri, însă nu răspunse.
Spre dînșii-ntoarse-apoi al treilea pașii,
Filete deci, iar el era la boi.
O vacă stearpă i-au cerut fruntașii
Și capre grase-aduse din zăvoi.
Pe-acestea deci le-au fost trecut luntrașii
Cari trec și-ncolo oameni și-napoi.
Lega și el aceste vite-aduse
Și-apoi veni lîngă purcar și-i spuse:
Așa i-a zis, ieșindu-i înainte.
Cu dreapta-ntinsă el îi dete deci
Binețe-apoi, și-așa vorbi cuvinte:
„Noroc, străine taică! Să petreci
Măcar de-acum voios, că, Doamne sfinte,
Destul vei fi bătut și tu poteci,
Plîngînd la mulți! Dar, Zevs, deși ești tată,
Nu-i zeu mai crud ca tine să ne bată,
Căci după ce tu naști pe oameni, bieții.
N-ai mil-apoi de ei și-i bați de sus
Cu mari dureri și cazne ale vieții.
Un junghi, cînd te zării, prin piept mi-ai pus,
Și-un plîns umplutu-mi-a tot cîmpul feții,
C-aminte de-Odiseu tu mi-ai adus,
C-o fi pribeag și-n zdrențe curgătoare.
Cerșind sărac, de-i viu și vede soare!
Iar dacă-i mort și sub pămînt se duse.
Vai mie de-Odiseu, și vai și-amar!
Căci el încă de mic copil mă puse
În țara chefalonilor văcar.
Vaci am, ce-i drept, că-mi tot sporesc nespuse.
Cum n-o mai fi avut norocul rar
Alt om să-și vad-astfel sporind prăsila!
Dar prinții-aceștia mi le iau cu sila!
Și cată să le dau, că nu mă lasă.
Căci foarte sînt și-obraznici și mișei
Și chiar de Telemac puțin le pasă
Și nici n-au teama vecinicilor zei!
Și-acum, că-i Odiseu lipsit de-acasă,
Fac sfat să-i ia averea pentru ei!
Și-un gînd în suflet îl tot port prin minte
Și-l am, că l-am avut și mai nainte,
Și tot socot că rău ar fi, firește.
Să plec cu boii-ntr-alte părți, să-i mîn
Pe loc străin, cît timp încă trăiește
Iubitul fiu al bietului stăpîn!
Dar iarăși, de-altă parte, mă-ngrozește
Să sufăr un nedrept și să rămîn
Aici, să-nghit amarul mult în mine,
Păzind pentru străini averi străine!
Și crede-mă că eu de-a multa oară
De mult aș fi fugit și m-aș fi dus
La alt vrun crai pe-aci-n vro țărișoară,
Căci cîte rabd aici n-am grai de spus!
Dar tot aștept și stau că doară-doară
Sosi-ne-va-ntr-o zi de unde-i dus
Stăpînul meu, sărmanul, și-o să poată
Să-mprăștie din palat mișeaua gloată!”
Răspunse Odiseu și-a zis cuvinte:
„Văcarule Filete,-acum să-ți spui
Că nici nu pari un om fără de minte,
Nici rău să fii, și-ndată te văzui
Că drept ții ochii numai înainte.
Deci iată ce-ți vorbesc, iar tu să pui
La inimă, și-ți fac și jurămîntul:
S-audă Zevs, întîiul zeu, preasfîntul
Și vatra jertfei sfinte din palatul
Acestui rege-al cărui oaspe sînt,
S-audă deci: sosi-va nepătatul
Stăpîn al tău! Și-ți spui și-acest cuvînt:
De față fi-vei și-o să vezi bărbatul
Cu ochii tăi, de vrei și-o vrea Cel sfînt,
Cum el o să ucidă pețitorii
Ce-i sînt acum pe-averi stăpînitorii!”
Răspunse-atunci Filete cu durere:
„Vai, dare-ar Zevs din cer, străine-al meu,
Să fie-așa, să vezi tu ce putere
Și mîni am să-l ajut!” Iar Eumeu
Și el tot astfel se ruga-n tăcere
S-aduc-odată zeii pe-Odiseu.
Pe cînd vorbeau acestea slujitorii,
Într-altă parte-a curții pețitorii
Puneau la cale, răii, cum s-omoare
Pe bietul Telemac. Ci-n stînga lor
Un vultur, dintre cei deprinși să zboare
Prin nori umbroși, trecu-n grăbitu-i zbor
Ducînd o turturea tremurătoare.
Deci zise Amfinom: „Acest omor,
Fărtați ai mei, nu cred că-i cu izbîndă!
Eu plec că-i timp și gura mi-e flămîndă.”
Deci mult plăcu și vorba gurii sale.
Deci toți intrară prin palat, și-apoi
Lăsînd pe bănci frumoasele mantale,
Se puseră să laie vieri și oi
Și capre toți, și vaca, și la cale
Și-au pus ospățul pentru-atîta roi.
Frigînd fripturi, au prins deci a le rupe
Și vin cu ap-amestecau prin cupe.
Deci pînea-n coșuri le-o-mpărți Filete,
Văcarul cel de multă cinste plin,
Iar cupe-n mîni apoi Evmeu le dete;
Melantie-amesteca-n ulcioare vin,
Și-așa mîncînd fripturile tăiete,
Flăcăii-și petreceau. Dar pe străin,
Pe tată-său, în sală aducîndu-l
Și foarte-n suflet frămîntat cu gîndul,
Îl puse Telemac la prag să șadă,
La masă mică și pe scaun rău,
Și părți din măruntăi i-a pus grămadă,
Și-n cupă de-aur vin. „Bea-ți vinul tău
Și șezi aci-ntre oameni să te vadă,
Că nu mai las să rîdă vrun flăcău
De tine-acum și nici să te lovească.
Nu creadă ei că-i cas-aici obștească.
Ci-i casa tatei Odiseu, vezi bine,
Și-n locul lui stăpîn aici sînt eu,
Căci tot ce-a strîns, el strînse pentru mine!
Voi, prinților, deci nu mai stați mereu
De-ocări aici și vorbe de rușine,
Să nu stîrniți ori certe-ori știu și eu!”
A zis, iar ei mușcau cu dinții-n buză
De ce-ndrăznețe vorbe-aveau s-auză.
Și-i zise Antinou a lui Evpite:
„Deși cuvinte grele el ne-a spus,
Să-i fie totuși, frați ai mei, primite!
Vedeți și voi cum ne-a luat de sus
Vorbind amenințări nesocotite?
Ah! nu vrea Zevs din cer, că i-am fi pus
De mult căluș de-a nu mai spune sfaturi
Și-așa trufașe vorbe prin palaturi!”
A zis, dar el nici nu-și făcu zăbavă
Să dea răspuns acestui om trufaș.
Iar crainicii duceau, spre sfîntă slavă,
Sutimea jertfei sfinte prin oraș,
Și-aheii s-adunau într-o dumbravă
A zeului Apoi care-i arcaș.
Scoțînd deci pulpi din boi, le-au fript și-ndată
Făcute părți, mîncau din jertfa dată.
Deci parte deopotriv-au dus slujbașii
Și pentru Odiseu, și-așa i-au pus
Tain la fel, și lui, ca toți părtașii,
Căci însuși Telemac așa le-a spus.
Atene însă ațîța fruntașii
Să-și bată jocul și să ia de sus
Și-aici pe Odiseu cel plin de slavă,
Spre-a-i pune-n suflet tot mai mult-otravă.
Era deci între prinți un tînăr care
Mișele gînduri învîrtea prin minți,
Ctesip cu numele, cu-averea mare,
Și-n Sama locuiau ai săi părinți.
Pețea și el pe doamna deci, căci tare
Trufaș era de-avere printre prinți.
Acesta dar, ca omul de nimică,
Așa-ncepu-ntre pețitori să zică:
„Ia stați, voi prinți, să spui o vorbă mare!
Acest străin avu, cum se cădea,
Cu noi la fel tainul de mîncare,
Căci nu-i frumos să rîdem de-o lichea
Pe care Telemac ca oaspe-l are.
Deci haid să-i dau și eu un dar, să-l dea
Și el ca dar cui toarnă apă-n baie,
Ori altei slugi sau roabe-n vro odaie!”
A zis, luînd din coșul unde stete
Un os de bou și dete-acest flăcău
Spre-Ulise-n furie, dar acesta-și dete
Deoparte capul și-a scăpat de rău
Și greu sunat-a osu-ntr-un părete.
Ulise-atunci, privind în jurul său,
Își puse-amaru-n mare rîs al gurii.
Dar zise Telemac, cuprins de furii:
„Noroc pe capul tău că-ntr-astea clipe
Tu nu-l loviși pe om, căci s-a ferit
Și-așa-l scăpă minunea unei pripe!
Căci dacă mi-l loveai, te-aș fi lovit
Și eu cu lancea drept în gît, Ctesipe!
Și-atunci în loc de nunt-ar fi-ngrijit
De groapă tată-tău, plătindu-ți gluma!
De-aceea-n casa mea vă cer de-acuma
Să nu-mi mai puneai mișelii la cale!
Căci pîn-acum am fost copil brudiu,
Acum pricep și văd și-mi este jale
De multul jaf ce-n casa mea mi-l știu,
Că vinu-n cupe voi mi-l scurgeți vale
Și pînea mi-o mîncați, lăsînd pustiu
În turmele ce am, și-i multă prada,
Și-un singur om nu poate-opri grămada!
Deci nu-mi mai faceți toate-n ciudă mie!
Iar dac-ați vrea pierirea să mi-o dati,
Ei haide-atunci și dați cu dușmănie!
Căci mult mai bine vreau să mă-ngropați,
Decît să văd cu ce obrăznicie
Și cît de nebunește vă purtați,
Gonind și pe străini, și prin palaturi
Tîrînd cu sila slujnicile-n paturi!
Cu dinții-atunci ei buzele-și mușcară
De ce-ndrăzneț vorbea cu ei aici.
Dar zise Agelau: „Să nu vă pară
Nici grea această vorbă, dragi amici,
Nici nu i-o dușmăniți c-a fost amară!
Deci nu mai huiduiți pe slugi, și nici
Pe-un biet străin ce vine și rămîne
Și nici pe-alt om ce-n casă-i are-o pîne!
Dar mamei tale, Telemac, și ție
Un sfat v-aș da, și e-n folosul tău!
Cît timp trăgeați nădejdea să mai vie
Ulise-acasă, n-a fost nici un rău
Să stăm noi prinții-aici, ca-n ospeție,
Căci el ne găzduia-n palatul său,
Deși lipsea, și nu-i rușine asta.
Dar este-acum, că-i văduvă nevasta!
Căci, negreșit, e mort! Deci stăi și-i spune
Și stăruie de ea și-nvaț-o deci
Să ia pe cel mai bun care i-ar pune
Mai mare-al nuntii dar, și s-o petreci!
Iar tu să-ti stăpînești, copile bune.
Și casa ta și cîte ai de veci,
Mîncînd și bînd cum bunii zei te lasă,
Iar ea să-și vad-acum de-o altă casă!”
Răspunse Telemac: „Dar jur, iubite.
Pe Zevs și-amarul tatei că, de vrea,
Eu n-o amîn de loc să se mărite!
Ba chiar o-ndemn, pe cine-o zice ea,
Și-i dau și daruri mari, cu drag gătite!
Dar însumi s-o alung, eu n-aș putea,
Ferească Dumnezeu, și nu-mi ajute
Să-i zic cu sila: haide, mamă, du-te!”
A zis, iar lor le puse-Atene-n gură
Un rîs nestins, iar mintea le-aiurea.
Rîdeau deci cu ciudată-nstrîmbătură
Și carne crudă și cu sînge-n ea
Mîncau acum, iar ochii li s-umplură
Nevrînd de plîns și totu-n ei vestea
Un trist sfîrșit, c-așa le dete-Atene,
Văzîndu-i deci, striga Teoclimene:
„Sărman de voi! Ce rău v-apucă, bieții!
O noapte grea-nvălește trupul lor
Din creștet pînă-n tălpi, iar plînsul feții
Și-a lor sughiț e ca și-n cei ce mor,
Și-s plini de sînge stîlpii și păreții!
E plin prin curte, plin e prin pridvor
De voi uciși, umblînd năluci tăcute,
Spre-a merge-n noaptea celor morți mai iute.
Iar soarele din cer își stinse focul
Și-amar-o noapte-a scoborît de sus!”
Așa vorbi-ntre ei acum prorocul;
Iar ei pe-un rîset și mai rău s-au pus.
Atunci și Evrimac, bătîndu-și jocul
De-acestea vorbe, s-a sculat și-a spus:
„Îți joacă-n cap, străine, gărgăunii,
Că stai vorbind palavre ca nebunii!
Ei haideți, servitori, și-ndată mare
Să-i faceți vînt și scoateți-l în drum,
Că-i zi, și-aici lui noapte i se pare!”
Și-a zis Teoclimen: „O, nicidecum
Eu n-am nevoie, poate altul are,
Să fiu condus de slugi! Căci am și-acum
Și ochi și-urechi și gleznele-amîndouă,
Și-ntreagă mintea-n cap, nu rea ca vouă,
Și pot să plec cu ele-n pace-afară,
Așa precum și plec, căci văd venind
Un rău de care-n ziua lui amară
Nici unul voi nu veți scăpa fugind,
Nici unul care-n sînge să nu piară,
Voi, prinții-acei ce stați batjocurind
Străini sosiți, astfel zvîrliți întregii
Mînii cerești o culme -a fărdelegii!”
A zis și-apoi a părăsit palatul
Și merse la Pireu, bărbatul cel
Cu multă cinste, și-l primi bărbatul.
Iar ei rîdeau în și mai jalnic fel,
Acum batjocurind pe supăratul
Flăcău, pe Telemac, rîzînd de el
Ce oaspeți răi pe lîngă sine are.
Și-i zise-așa din gloată nu știu care:
„Nu cred că-n lumea-ntreagă oarecine
Primi străini în casă-i oarecînd
Mai răi, iubite-al nostru, decît tine!
Căci iat-acum acest golan flămînd
Vrea vin mereu și carne, dar, vezi bine,
Să fac-o treabă nici nu-i dă prin gînd!
Și-i și bătrîn, pămîntului povară!
Iar altu-ncepe-a proroci prin țară!
Dar dac-ai vrea s-asculți ce-ți spui, iubite,
Un sfat ce-ți dau, și bine-ar fi să vrei.
Tu ia golanii-aceștia și-i trimite
Pe-o navă la siculi, că poți să iei
Pe dînșii prețuri binișor plătite.”
Așa i-a zis deci unul dintre ei.
El însă nici nu vru nimic să știe
De cîte-aceștia-i spuseră-n prostie,
Ci stînd, tăcea cu inimă-ntristată,
La tată-său privind, și răbdător
Dorind și clipa cînd să puie-odată
Pe-acești nimernici mînile spre-omor.
Iar mult cinstita lui Icarie fată
Își puse-un scaun chiar în fața lor
Și stînd îi asculta pe toți din casă
Ce vorbe-acum vorbeau șezînd la masă.
Deci multe-avînd fripturi, își petrecură
C-un dulce prînz bogat, dînd glumei drum.
Dar nu se poate-n lume mai amară
O cină cum a fost a lor și cum
Avea-in curînd să le-o gătească, dară,
Acest cumplit bărbat, împins acum
De-Atena zîna, căci de mult mișeii
Urzeau un rău ursit să-l bată zeii.


←Cartea XX Odiseea de Homer
Cartea XXI Cartea XXII→


Acum deci dară prea-nțeleptei fete
A regelui Icarie bunul sfat
Și-ndemn în minte-Atene zîna-i dete,
La-ntrecere să puie-aci-n palat
Acestor prinți ai pețitoarei cete
Săgeata și-arcul dulcelui bărbat,
Și-așa-ntre ei, din jocul de-ncercare,
Să-nceap-apoi a sîngelui vărsare.
Sui dar scara casei nalt zidite,
Avînd în mîn-o cheie din cuier,
Lucind de roșu-aramei cei pilite
Și fildeș alb frumosul ei mîner.
Erau într-o cămară-ngrămădite
Deci multe toate, și argint, și fier
De cel călit, și arme-apoi destule
Și multe foarte-a lui Ulise scule.
Deci multe fete slujnici o urmară
Aci-n cămara cea mai de din fund.
Un mare arc era-n acea cămară
Și-o tolbă grea, ce-n pîntecu-i rotund
Avea săgeți de-acelea care-amară
Ursit-a morții-n fierul lor ascund.
Acestea toate-i fură dăruite
De-un bun amic, Ifit a lui Evrite,
Pe care prin Messena-l cunoscuse
La regele-Orsiloc, Ulise, cînd
În țara asta nevoit se duse
Spre-a scoate-o gloabă, dup-al legii rînd,
Căci nave din Misene cari trecuse
Prin Itaca, răpiră de curînd,
Ducînd cu ele-acasă răpitorii,
Trei sute de berbeci cu toți păstorii.
Și-așa, de-abia flăcău, pleca pe-o navă
Cumintele-Odiseu, căci l-au pornit
Bătrînii țării și cel plin de slavă
Laert, al său părinte. Iar Ifit
Umbla pe-acolo căutînd o stavă
De multe iepe cari i-au fost pierit,
Cu mînzi, catîri, pe-acoalea ori pe-airea,
Iar lui din caii-aceștia-i fu pierirea,
Căci merse-n urmă și la-ntunecatul
Născut din Zevs, la marele Hercul.
Și-acesta l-a ucis apoi, turbatul,
În casa lui, ca oaspe, nici sătul
De alte-omoruri, nici sfiit de sfatul
Etern al zeilor cari bat destul,
Și nici de-a ospeției sfîntă masă;
Și-așa deci l-a ucis ca oaspe-n casă,
Iar caii cei cu groasele copite,
Hercul, care-i furase, i-a păstrat.
Pe cînd pe-aceștia-i căuta Ifite,
Văzu și pe-Odiseu, și deci i-a dat
Frumosul arc al marelui Evrite
Pe care-acesta-n largul său palat
L-a fost lăsat în ceasul său de moarte
Iubitului său fiu Ifit să-l poarte.
Iar lui [î]i dete Odiseu o spadă
Și-o lance bună, drept un început
A dulcei prietenii și-a ei dovadă.
Noroc în viată însă n-au avut
La masă unul pe-altul să se vadă,
Căci marele erou din Zevs născut
Sfîrși-n curînd ca oaspe-al propriei case
Pe-acest Ifit ce arcul drag i-l dase.
Dar nu-l lua pe-acesta niciodată
Cumintele-Odiseu în viața lui
De cîte ori pe-o navă-ntunecată
Pleca-n războaie, ci-l lăsa-ntr-un cui
În marea casă, ca o nepătată
Și dulce sculă-n amintirea cui
I-l dete-odată-n zilele senine;
Ci-n Itaca-l purta mereu cu sine.
Cînd deci dumnezeiasca doamnă fuse
Ajunsă la cămară, puse dar
Piciorul său pe pragul ce-l făcuse
Frumos și neted meșterul teslar,
Și-ușori în el, și-aripi frumoase puse
De uși domnești, și toate de stejar,
Atunci ea deci, ca să desprindă drugul,
A tras cureaua ce-i lega belciugul
Și-așa deci pipăind căta să vadă
Să puie cheia-n broască, și grăbit
Împinse-aripile-ndărăt să cadă
Voinicul drug, iar ușile-au mugit
Cum muge-un bou ce paște prin livadă.
Intrînd apoi stăpîna, s-a suit
Acolo unde-avea pe-un pod de scînduri
Frumoase haine-n lăzi, tot rînduri-rînduri.
Acolo deci din cui, cu-ntinsă mînă
Luat-a arcul cu frumosul toc
Ce-avea, ca-n el tot luciu să rămînă.
Îl puse dar, șezînd aici pe loc,
Pe-ai săi genunchi frumoasa lor stăpînă
Și-așa-ncepu să plîng-apoi cu foc
Și, scos din toc, privea plîngînd la dînsul.
Iar după ce-a mai domolit-o plînsul,
Porni cu arcu-n mînă din cămară
Și-ntr-altă mînă tolba care-avea
Săgeți ce duc cu ele moarte-amară.
Iar slujnicile fete, după ea,
O ladă mare-o scoborau pe scară,
Cu arme de-ale lui Ulis, și grea
De fier și-aramă care nu se-ndoaie
Și-unelte triste-a morții prin războaie.
Iar cînd frumoasă ea sosi-ntre strînșii
Fruntași apoi, tăcut rămase stînd
Pe pragul salei largi, privind la dînșii,
Iar albu-i văl din creștet rîurînd
Cădea din două părți, umbrindu-i plînșii
Obraji frumoși, și-avea cu dînsa-n rînd
De-o parte și-alta cele două fete,
Și prinților vorbind, un semn le dete:
„Voi tineri prinți, pustiitori la masă
Ai vinului, ce-ntr-una v-adunați
La casa unui om lipsind de-acasă
Și zi și noapte-n gloat-aici mîncați
Și beți, acum de ani, și nu vă pasă,
Și cari acestei pustiiri nu-i dați
Vrun alt temei decît că, drept năpastă,
Vi-s dragă eu și că m-ați vrea nevastă!
Ia stați acum, să facem o-ncercare
De-ntrecere! Căci iată v-am adus
Al soțului meu arc. Deci prințul care
Putea-l-va-ntinde decît toți mai sus,
Trecînd și fieru-n dreapta lui zburare
Prin multele securi cîte-om fi pus,
Acela, tineri, îmi va fi bărbatul
Și-urmîndu-i lui, voi părăsi palatul,
Acest palat iubit, vai, Doamne sfinte,
Frumos și mîndru și de care eu
Și-n vis vrodată-mi voi aduce-aminte!”
Așa le-a zis, și-a dat lui Eumeu
Un semn să puie-acestora nainte
Cumplitul arc purtat de Odiseu.
El duse deci aceste arme grele
Și-un plîns îl năpădi privind la ele.
Porni deci de-altă parte și văcarul
Să plîng-apoi. Și-a prins cu glas înalt
Să-i certe Antinou: „Ia vezi, tîlharul,
Cum plînge-aici, iar colo celalalt!
Țărani mojici, ce-au plîns în ei cu carul
Și văd cu mintea cît e loc de-un salt.
Dar ce bociți și plîngeți ca mișeii,
Mișcînd spre plîns și inima femeii?
Căci are ea destulă-n piept durere
De cînd pierdu pe dulcele-i bărbat!
Deci voi mîncați, șezînd aci-n tăcere;
Iar dacă vi-e de plînset, nu-n palat,
Ci-n curte-urlați, și-n drum, de-aveți plăcere.
Iar arcul ăsta pus pentru-ncercat,
Lăsați-l pentru prinți — dar o să fie
Cam greu cu el, căci foarte-mi pare mie
Că multă trud-o să ne coste-ntinsul
Acestui arc, că-i tare coarda lui,
Și-aci-ntre prinți bărbat cu dinadinsul
Precum fu Odiseu nici unul nu-i!
Deși ca mic copil văzut-am insul,
Eu bine-aminte-l țin, căci îl văzui!”
Așa zicea, că-n gînd credea să poată
Să-ntindă arcul singur el din gloată.
Dar însuși el avea să-și ia cumplitul
Sfîrșit, întîi de toți, și-aici pe loc
Din arcul ăsta, de-Odiseu slăvitul
De care și-a bătut atîta joc
În propriul său palat, nesocotitul,
Și și-ntr-alți prinți aprinse-al vrajbei foc.
Deci stînd la mijloc Telemac flăcăul:
„Vai eu, nebunul care sînt și răul
Ce vru să fiu al lumilor părinte!
Iubita mamă tocmai vă spunea
Că are gîndul — oh, și ea-i cuminte! —
Pe-un alt bărbat, și dintre voi, să-și ia,
Lăsîndu-și casa ei de mai nainte;
Iar eu, eu rîd cu proastă minte-a mea,
În loc să plîng! Dar haid, să-ncerce prinții,
Că-i demn de-o luptă prețul biruinții,
Femeia asta, precum nu-s neveste
În toat-Ahaia marilor eroi,
Nici alta-n Pilos ca și ea nu este
Și-n Argos, și-n Micene, și la noi,
Nici în Epir; dar ce nevoie este
Să-mi laud mama? Căci o știți și voi.
Deci nu vă mai codiți, tăcînd chiticul,
Ci haid și-ntindeți, să vedem voinicul!
Căci însumi eu aș încerca, firește,
Să-ntind ăst arc, și dac-aș fi bărbat
Să trec prin fier săgeata cînd zbughește.
Eu n-aș mai rămînea aci-ntristat
Că mama mea plecînd mă părăsește
Urmînd alt soț, și n-aș mai fi-n palat
Mîhnit atunci, ci peste-orice batjocuri
Că-s vrednic om de-a tatălui meu jocuri “
A zis, și-apoi sărind făcu să-i zboare
Mantaua de pe nalții umeri jos.
Descinse-apoi și sabia lucitoare
Și-un șant sapă de-ntîi, și-apoi frumos
Pe-a sfoarei linie-a pus la rînd topoare
Și-n jurul lor bătu pămînt vîrtos.
Deci tinerii-n neștirea ce să crează
S-uimeau văzînd cu ce-ngrijire-așează
Și nu puteau cu mintea să cuprindă
Ce joc o fi, căci nu l-au mai văzut.
Deci el mergînd pe pragul dinspre tindă,
Cu mîna sa de trei ori a-nceput
Să tragă coarda, ca deplin s-o-ntindă,
Ci-ntîi și-apoi și iarăși n-a putut.
Dar tot credea că lemnu-o să se plece
Și și prin fier putea-va fierul trece.
Și-n urm-apoi, cînd răsputere puse
De-a patra oară, poate-l întindea.
Dar pentru c-Odiseu un semn făcuse
Din ochi, s-opri, oricît de mult dorea.
Deci iarăși le vorbi și-așa le spuse:
„O, Doamne,-acum ce nume voi avea?
Că-s rău de mîni ț-i slab ca o muiere?
Ori poate că-s copil și n-am putere
Și nu mă-ncred s-abat un om, vezi bine,
Cînd vrînd să-mi facă rău, s-ar face foc.
Dar haideți voi, mai tarii decît mine,
Probași acum, sfîrșind greoiul joc!”
A zis și puse arcul lîngă sine,
Proptit de scînduri, și-ntr-același loc
A pus săgeata cea nedomolită
Acolo lîngă arc, de el lipită.
Apoi s-a dus la locul său să șadă.
Cu toții n sal-acum ședeau tăcînd.
Vorbi atunci deci unul din grămadă,
Trufașul Antinou, poruncă dînd:
„Tot insul dar, tovarăși dragi, să vadă
De arc acum! Din dreapta rînd pe rînd
Să-ncepem deci, de unde-o ia cu plinul
Păharnicul cînd toarnă-n cupe vinul!”
Iar ei s-au învoit. Și-ntîi se duse
Liode-a lui Enop, prorocul lor,
Acel ce totdeuna-n colț șezuse
Și cel din urmă-n fund, lîngă ulcior.
Și singuru-ntre ei de-altfel și fuse
Al relei fapte-un aspru mustrător
Și-adese le certa-n mîhnire gîndul.
Acesta-ntîi deci arcu-n mîni luîndu-l,
S-a dus pe prag și cît putu-l întinse,
Dar nu-l putu-ntrăma; deci obosind
Cu totul mușchii mînei nedeprinse
Și slabe-n trudă grea, s-opri vorbind:
„Iubiții mei! Puterile-mi sînt stinse;
Alt ins să-l ia, căci nu pot să-l întind.
Dar coarda asta va răpi-ndrăzneață
La mulți voinici și suflet și viață!
Dar cred că de-am pieri, ne-ar fi mai bine
Decît trăind să nu putem avea
Ce n casa asta, nu de vremi puține,
Mereu cătăm! Căci pîn-acum dorea
Și foarte mult nădăjduia oricine
Să fie-al Penelopei și s-o ia
Nevastă-n casă; dar s-a dus nevasta!
Căci după ce-ncercînd cu coarda asta
Va pierde cele mult nădăjduite,
Vai, nu-i rămîne-altce decît plecînd
Să vadă-ntr-alte locuri de pețite
La alte fete dintr-ahei, lăsînd
Femeia cea de-aici să se mărite
Cu cine vrea și cine-ar fi și vrînd
Să-i dea mai multă zestre și-omenie,
Și-atunci cînd și ursita-i o să vie!”
A zis și-apoi el răzimat își puse
De albe scînduri arcu-n sală, jos,
Și tot acolo s-o proptească duse
Săgeata-n colțul arcului frumos.
Apoi pe-același jelț unde șezuse
Și-ntîi, s-a dus să șadă. Însă scos
Din fire-și Antinou vorbi cu ură:
„Ce vorbe-ți ies, Liode,-acum din gură?
Chiar numai să le-aud, îmi face greață!
Și-un arc ca ăsta să despart-acu
Pe mulți voinici de suflet și de viață?
Căci n-ai putere de-a-l întinde tu?
Ai drept, căci cine te-a ținut pe brață,
Iubita-ți maică nu mi te născu
Voinic s-azvîrli săgeți nici pînă-n tindă,
Dar alți flăcăi sînt tari și-au să-l întindă!”
A zis și-a dat lui Melanteu poruncă:
„Ei haide-aprinde focul, Melanteu,
Și-un scaun adă și pe el aruncă
O blană moale și ne scoate seu,
Să stăm cu toții și de-această muncă,
Topind grăsime, ca să ung chiar eu
Această coardă, că-i de mult uscată;
Și dînd cu toții să sfîrșim odată.”
A zis, și Melanteu aprinse focul
Și-aduse-un scaun și pe scaun piei,
Și-a scos și seu, și-a uns deci coardei smocul.
Dar rînd pe rînd toți tinerii ahei
Veneau zădarnic, că lipsea norocul,
Dar și mai mult lipsea puterea-n ei.
Dar totuși Antinou cerea fierbinte.
Și el și Evrimac, să-i dea nainte.
Atunci purcarul și văcarul dară,
Scîrbiți de slabii-aceștia, s-au sculat
Și-n curte-au mers și se-ntîlnir-afară.
Ieși apoi și Odiseu și-a dat
De ei, vorbind, și-așa deci cînd s-aflară
Afund în curte-atunci el i-a-ntrebat:
„Văcare-al meu, te rog, și tu purcare,
Vă pot eu spune-acum o vorbă mare,
Ori mult mai bine fac s-o țin în mine?
Dar tot mă-ndeamnă sufletul s-o spui.
Ce-ați zice voi dac-ați vedea că vine
Deodată Odiseu, cum poate nu-i
Cu neputință, și-ar voi, vezi bine,
S-alunge prinții, voi atunci a cui
Ați vrea să fie ceasul biruinții?
Ați vrea să-nvingă Odiseu, ori prinții?”
Răspunse-atunci Filete cu durere:
„Vai, dare-ar Zevs din cer, străine-al meu,
Să fie-așa, și dup-a noastră vrere
Să-l poarte-n pace-acasă Dumnezeu.
Vedere-ai tu ce zornică putere
Și drag am să-l slujesc!” Iar Eumeu
Ruga toți zeii cei ce bine lasă
Să-ntoarcă pe-Odiseu în pace-acasă.
Deci cînd acum le cunoscu gîndirea
Și sincera lor vrere, Odiseu
S-a dat pe față și-ncepu vorbirea:
„Ei, iată-mă-n sfîrșit, Ulis sînt eu!
Deci douăzeci de ani răbdînd pe-airea,
Sărman mă-ntorc în drag pămîntul meu.
Iar dintre slugi, voi singuri doi, știu bine,
Doreați s-ajung și plîngeți pentru mine.
Și n-auzii pe nimeni să dorească,
Pe-alt ins, să mă rentorc, și-n gindul lui
Să vrea să-mi văd iar casa părintească.
Acum deci vouă verde-o să vă spui
Ce gînd aș vrea cu voi să se-mplinească.
De-o vrea Cel sfînt sub talpa mea să pui
Pe prinți aici, lovindu-i făr’ de veste,
Vă dau atunci la amîndoi neveste
Și case mari, cu multă bogăție,
Aproape lîngă mine-o să vă fac;
Și dragi tovarăși îmi veți fi și mie
Cît timp veți fi, și frați lui Telemac.
Dar haid, și să v-arăt ca mărturie
Și inima-ndoită-n voi s-o-mpac,
Acolo-n pulpă iată urma rănii
Făcută-n munți de dintele dihănii,
Că știți c-aveam o pulpă spintecată
De-un porc mistreț, ce mă răni-n Parnas,
Pe cînd vînam cu unchii mei odată.”
El zdrențele de pe picior le-a tras,
Iar ei, privindu-i rana vindecată,
Prea bine-o cunoscură și-au rămas
Deodată muți și-au început să plîngă
Și nu-ncetau la piept acum să-l strîngă
Și mult îl sărutau pe mîni, pe față,
Și-așa și el pe fiecare ins
Pe cap îl săruta, pe ochi, pe brață.
Și-al serii-amurg acolo i-ar fi prins
Plîngînd, de nu gîndea să dea povață
Cumintele-Odiseu, de grijă prins:
„Să stăm din plîns și vaiet, să nu iasă
Vrun om ce ne-ar vedea și-ar spune-n casă.
Deci haid să-ntrăm, dar om de om, cu rîndul;
Întîi deci eu, iar voi pe urma mea.
Și-un semn s-avem și-așa ne fie gîndul:
Acești mișei de prinți, ei nu vor vrea
Să-mi dea și mie arcu-n mîni, temîndu-l.
Atunci, Evmee-al meu, tu mergi și-l ia,
Și-apoi venind, în mînă mi-l vei pune;
Apoi mergînd, femeilor vei spune
Să stea-n odaie toate-ngrămădite,
Punînd pe ușă neclintit zăvor,
Iar dac-ar auzi urlări cumplite
Prin curți și vaiete de inși ce mor,
Să-mi stea acolo-n casă liniștite,
Tăcînd, la furca și la fusul lor.
Iar tu, Filete, mergi și-a curții poartă
Mi-o-ncuie-apoi și-i pune drugii-n toartă.”
A zis, intrînd în sala naltei case
Și-apoi, șezînd, a stat pe-un scăunel,
Acolo unde și nainte stase.
Cei doi, intrînd, veniră-ncetinel.
Deci tocmai Evrimac atunci luase
În mînă arcul și stetea cu el
La foc și-l încălzea și-aici și-altinde;
Dar nici așa el nu-l putu întinde.
Și mult acum ofta cu-oftare crudă
Și-așa vorbi și suspina mereu:
„Ah, zei din cer, într-adevăr mi-e ciudă
Pe mine-acum, și pentru toți! Căci eu
O văd făr’ de folos această trudă!
Și nu de nuntă-s trist, deși o vreu,
Că-s multe fete-n vîrsta măritării
Și-n țar-aici și-n multe-ostroave-a mării,
Dar plîng că sînt mai slab și eu și soții
Decît fu Odiseu cel mult slăvit,
Că nu putem întinde-un arc, cu toții!
Va fi rușine-n veac nepomenit
Și triști vor auzi de noi nepoții!”
Striga deci Antinou a lui Evpit:
„Dar nu-i așa! Și poți fii pe pace!
Și nu-nțelegi tu cauza, Evrimace?
Poporul are-o sfîntă sărbătoare
A zeului Apolon azi, și vezi.
Ce om să-ntindă arcuri astăzi oare?
Tu pune-l deci deoparte-acum și șezi!
Dar pot să stea-nșiratele topoare
Așa cum sînt, căci doară n-ai să crezi
Că are însuși Odiseu să pice
Venind — știu eu — din cer, să le ridice!
Păharnicul deci umplă cupe rase,
Și dati deoparte arcul strîmb; și-apoi
Să bem păharu-n cinstea ăstei case.
Iar mîne-n zori Melantie din zăvoi
S-aducă-ncoace care-i sînt mai grase
În turmă-i capre, să jertfim și noi
Arcașului Apolo coapse bune,
Și luptei cu-acest arc sfîrșit vom pune.”
Așa le-a zis, iar vorbele plăcură.
Deci după ce și apa le-au adus
Să-și spele mînile, flăcăii-umplură
Și-n fața tuturor pahare-au pus;
Și-așa-nchinînd, ei după plac băură.
Atunci deci Odiseu așa le-a spus,
Cu gînd viclean: „Acum deci să mă lese
Vitejii prinți ai mult slăvitei mese
Să spui și eu un gînd ce-l am în minte;
Dar mai cu seamă rog pe Evrimac
Și pe-Antinou, căci el a spus cuvinte
Cari foarte drepte-au fost, nu pot să tac:
Să lase arcu-n plata vrerii sfinte,
Iar mîne zeii da-vor după plac
Să-nvingă cui vor vrea părtaș să-i fie.
Dar haid și-mi dați slăvitul arc și mie
Să-ncerc din mîni puterea firii mele,
Să văd de sînt voinic și tot acel
Ce-am fost pe cînd mă războiam cu ele
Și sprintenul meu trup mi-e tot astfel
Ca-n vremea de demult, ori trude grele
Mi-au stins ce-aveam, căci nu-ngrijesc de el.”
Așa le-a zis, și toți dintîi tăcură;
O ciud-apoi i-a prins cu nemăsură.
Temîndu-se că mîna cea golană
Va-ntinde arcul vrednicului crai.
Sări deci Antinou cu grea dojană:
„Sărmane om! Nici strop de minte n-ai!
Nu ți-e de-ajuns că dintr-a noastră hrană
Mănînci cu noi la fel? Nu ți-e că stai,
Tu, secule, la masă-n rînd cu prinții?
De ce te-apuci să faci ca necuminții?
Ba stai s-asculți și ce vorbim la masă!
Cînd vezi că nu lăsăm nici un străin
S-audă ce vorbim de ce ne pasă!
Dar rău te-a mai lovit săracul vin!
Dar vinu-n minți pe nici un om nu-l lasă
Cînd toarnă-n larga gură olul plin.
Tot vinu-a scos din minți pe nepătatul
Evrition, centauru,-n palatul
Lapiților, la nunta unui rege.
Căci el de vin acolo s-a-mbătat
Și-apoi făcut-a lucruri făr’ de lege,
Prostit fiind, prin marele palat.
Sărit-au deci eroii toți să-l lege
Și-apoi, tîrîndu-l foarte rușinat
Prin tindă-n curte, i-au tăiat și nasul
Și-urechile, și-așa ciuntit rămasul
Bețiv se duse clătinînd pe cale,
Purtînd, el cel cu ochii zăpăciți,
Pedeapsa trist-a nebuniei sale.
De-aici porni și cearta-ntre lapiți
Și-acești centauri, cu urmări fatale.
Dar cel dintîi din cei nefericiți
A fost acel stricat de băutură.
Așa și tu, care-ai turnat în gură,
Să știi că-ți prevestesc rușine mare
De-ntinzi ăst arc, căci nu vei mai avea
Aci-n popor vro mil-ori îndurare!
Și-urca-te-vom pe-o navă și cu ea
Te-om duce regelui Ehetu care
E spaima lumii-ntregi! Și vei vedea
Că n-ai să scapi din mîna lui, bătrîne!
Deci șezi la locul tău și roade pîne
Și bea cît vrei, și nu te-ațîțe vinul
La-ntrecere cu junii să te pui!”
Dar zise Penelope-atunci cu plinul:
„Ah, nu-i frumos, și nici cuminte nu-i
Să-ți bați și joc și s-ameninți străinul
Primit de Telemac în casa lui!
Ce crezi tu, Antinou, acum? Că dacă
Va face el ce n-au putut să facă
Atîția tineri, și-ncrezut să ieie
În mînă-i arcul și tinzînd spre țel,
Putea-l-va-ntinde și la țel să deie,
Atunci o să mă ducă deci astfel
În casa lui și am să-i fiu femeie?
Nu cred s-o creadă asta chiar nici el!
Deci nu vă strice-aceasta voia bună,
Căci nu se poate, sau aș fi nebună!”
Răspunse Evrimac: „Sînt bune toate,
Tu, fat-a lui Icar. Dar iată ce-i.
Nu credem noi nici unul că se poate
— Căci nici nu se cuvine — ca să-l iei.
Dar vorbă ntre bărbați ni se va scoate
Și-om fi de rîsul lumii-ntre femei.
Căci cel mai rău aheu și-un de nimică
Vorbind vrodată poate-așa să zică:
«Pețit-au niște răi, să nu-i poți vinde,
Nevasta bun-a unui om vestit
Și n-a putut din ei nici unu-ntinde
Frumosul arc al lui, dar a venit
Un biet de cerșetor, și-abia ce-l prinde
În mîni, l-a-ntins și-n c ip-a și țintit!»
Cuvinte-aheii-așa ne-ar zice dară
Și-acestea negreșit ne-ar fi ocară!”
Răspunse-acuma doamna cu mînie:
„Dar nici așa, tu Evrimace, n-au
Și nici nu pot avea vro omenie
Și nume bun vrodat-acei ce stau
În casa unui om și pe hoție
Îi stric-averea și risipii-o dau!
De ce-ar fl îns-ocări ce-aheii-ar spune?
Dar nu-i voinic și n-are brațe bune
Acest străin? Și nu-i din vrednic tată
Și buni părinți? O, nu! Eu n-am să tac!
Deci dați-i arcul să-l vedem odată!
Și iat-o spui și jurămînt vă fac:
De-i dă Apolo slavă să vă bată
Și-ntinde strîmbul arc, am să-l îmbrac
C-un rînd întreg de haine mai de seamă
Și am să-i dau și-o suliță de-aramă
Să ai cu ce mi te-apăra, străine,
De oameni și de cîni pe drum, și-un rînd
De-opinci și-o sabie avea-vei de la mine,
Și-apoi, de vrei, te voi trimite-orcînd
În țara ta, și-oriunde-ai vrea, vezi bine
Vorbi și Telemac atunci, zicînd:
„Vorbit-ai, mamă, foarte-nțelepțește,
Dar arcul tatei Odiseu, firește,
E numai arcul meu și nimeni n-are
Vrun drept, dintre ahei, asupra lui;
Eu pot să-l dau, ori nu, la orișicare!
Alt domn pe el în țara asta nu-i,
Și nici în Elis cea cu luncă mare.
Cu sila să ni-l ia, nu-l las nicicui.
De-aș vrea să-l dau străinului, pot face;
I-l pot cinsti să-l ia de veci, de-mi place!
Dar ție-acum de noi mă mir, ce-ți pasă?
Tu mergi să-ți vezi de fus și de război
Și fetelor de lucru tu le lasă.
De arc aci căta-vom numai noi,
Și eu de-ntîi, că domn sînt eu în casă!
I-a zis, și s-a uimit și merse-apoi
Și foarte i-a părut cuminte sfatul
Și mare vorbă ce i-a spus băiatul.
Și-ajunsă și-n iatac pe-un plîns se puse,
Jălind pe cel jălit de-atltea ori,
Pe bunul Odiseu, pînă ce-i puse
Atene-un somn pe ochii plîngători.
Luînd deci arcul, Eumeu îl duse
Stăpînului, ce sta-ntre pețitori.
Dar ei deodat-un răcnet începură
Și-obraznici toți strigau ca dintr-o gură:
„Ce vrei cu arcu-n mîni? Ce zeu te mînă,
Purcar nebun și ticălos ce ești!
Acum te vor mînca pe loc la stînă,
La porcii tăi, dulăii ce ți-i crești,
De-or vrea cei vecinici să ne cazi în mînă!”
Atari scoteau răgniri dumnezeiești:
Iar el grăbit l-a dus de unde-l luase,
Căci foarte mult de ei se-nspăimîntase.
Dar de-altă parte Telemac cu pline
Strigări amenința: „Ce-l lași din mîni?
Acum o să-ți arăt s-asculți de-oricine!
Și-n cîmp la porci cu pietrii ca pe cîni
Te-alung de-aici! Că eu sînt decît tine
Mai tare om! Dar ei îți sînt stăpîni?
Ah, dare-ar Zevs și toți nemuritorii
Să-ntrec așa-n puteri pe pețitorii
Acești de-aici, pe toți cîți sînt în casă,
Pe cît de mult te-ntrec pe tine eu;
Oh, cum i-aș scoate cu nepusă masă
Și-urît izbiți, de prin palatul meu!
Că numai rele fac, și nu le pasă!”
A zis, iar ei au rîs, au rîs mereu
De bietul Telemac ce vorbe-nșiră
Și-a lor pe el mînie-o potoliră.
Purcarul deci, căci ei acu-ncetară
Strigările, cu arcu-n mîni s-a dus,
Luîndu-l, de unde-l așezase, iară,
Și-n mînile lui Odiseu l-a pus.
Chemînd apoi pe Euricli-afară,
Deoparte-a dus-o și șoptind i-a spus:
„Ascult-acum și fii cu gînduri bune!
Îmi spuse Telemac că aspru-ți spune
Să pui zăvor și drug odăii tale
Și-ncuie-acolo pe femei, și stați!
Iar dac-ați auzi gemînd prin sale
Și vuiet mare jos, pe la bărbați.
Să nu ieșiți de loc, că nu-i cu cale,
Ci stînd tăcute-n loc voi să lucrați!”
A zis, iar vorba nu fu zburătoare
Și-a pus pe-odăi și druguri și zăvoare.
Tăcut se repezi deci și Filete
Să-ncuie poarta curții celei mari.
Acolo jos sub bolta porții dete
De-un ștrang de papură de-acelea cari
Le țin de leagă nave-ncovoiete.
Cu-acesta deci legat-a drugii tari
Și-apoi, întrînd în sală, el se duse
Pe-același jelț să stea, precum șezuse.
Și sta și el ca și-alții să privească
Ce face Odiseu cu arcul gros,
Cum stă și-aici, și-aici să-l ispitească
Și-l poartă-n mîni pe față și pe dos,
Ca nu cumva vro parte să-i lipsească,
Sau cornul lui de cari să fie ros.
Și-așa vorbea vecinul cu vecinul:
„Se vede că-i pricepător străinul
Și știe ce-i un arc, și e dibace!
Ori are-acas-asemeni arc și el,
Ori vrea ca ăsta vreunul a-și mai face!
Ei, uite-l tu, tîlharul de mișel,
Cu ce mai ochi îl plimbă-n mîni, că-ți place.”
Dar unul dintre prinți răspunse-astfel:
„Atîta bine-n viața lui să prindă,
Cît poate el atare-un arc să-ntindă!”
Așa vorbeau. Dar Odiseu de-ndată
Ce bine-a fost văzut tot arcul lui,
Precum pricepător la liră cată
Un meșter cîntăreț, de noul cui
Să lege coarda cea frumos lucrată
Și foarte lesne-o prinde,-așa că nu-i
Vro trudă lucrul care-l face-n pripă,
Așa și-a-ntins el arcul într-o clipă.
Apoi cu dreapta coarda el o-ntinse
Și-atunci din coardă, după ce-a fost tras,
Adînc un sunet dulce se desprinse
Cum dulce sun-al rîndunelei glas.
O mare spaim-atunci pe prinți îi prinse
Și galbeni toți ca morții au rămas.
Iar Zevs din cer un semn atuncea dat-a
Și tunet a tunat prin nouri Tata.
Deci foarte mult s-a bucurat Ulise
Că Zevs, stăpînul vecinicei vieți,
Atît de vesel semnul i-l trimise.
Luă deci pana jalnicei săgeții
Ce goală sta pe mas-acum și-nchise
În tolbă multe cîte-acești semeți
Ahei aveau să i le-ncerce-ndată
Pe-aceasta deci puind-o așezată
Pe largul arc, a tras în urmă struna
De-acolo de pe scaun cum șezu,
A tras și pana și ochind într-una
A dat săgeții vînt, iar ea trecu
Prin multele securi, încît nici una
Ea n-o greși, ci drept mergînd făcu
Prin toate drum, prin două peste zece,
Cum drept prin ele-o sfoară-ntinsă trece.
Și-a zis lui Telemac: „Nu-ți fac rușine
Că-ți stau aici și oaspete mă ai!
Că nici nu m-abătui, văzut-ai bine,
C-un fir de păr! Și nici nu mă-ncordai
Prea mult să-ntind ăst arc! Și e la mine
Și-acum puterea tînărului trai!
Nu cum rîdeau de mine-acoalea prinții
Și-ocări spuneau că-s om al neputinții l
Acum tu fă-le deci o cină bună
Și-n urmă-și vor petrece-apoi și-altfel,
Cu joc și cînt, că-s chefului cunună.”
A zis, făcînd cu ochiul semn spre el.
Deci fiul se grăbi atunci să-și pună
Pe umăr spada lui, și-ncetinel
Își prinse lancea-n mîna sa bărbată
Și-a mers să stea lîngă iubitu-i tată.


←Cartea XXI Odiseea de Homer
Cartea XXII Cartea XXIII→


Zvîrlind acele zdrențe curgătoare,
Sări pe pragul tinzii-atunci Ulis,
Cu arc și tolbă-n mîni, și la picioare
Vărsă din ea săgețile și-a zis:
„Această luptă nevătămătoare
E gata deci! Să văd acum de-i scris
A zis, țintind amara lovitură
Dintîi spre Antinou. Acesta dar,
Gătit să bea din dulcea băutură,
Prinsese-n mînă mîndrul său păhar
Și tocmai îl plimba pe lîngă gură.
De-orice, dar numai de-un sfîrșit amar
In clipa asta nu-i trecea prin minte!
Dar cine-ar fi crezut mai dinainte
Din toți acești bărbați din adunare
Că unul singur, chiar și dac-ar fi
In lumea asta omul cel mai tare,
Aci-ntr-atîția prinți ar îndrăzni
Să nalțe mina spre-a-i găti pierzare?
Acum îns-Odiseu deci îl lovi
Încît ieși prin ceaf-adînc intrata
Săgeată-n zbor, rupîndu-i beregata.
Lovitul se-ndoi atunci pe spate,
Iar cupa i-a căzut din mîni sunînd,
Și-un roșu val în unde răvărsate
De sînge-l năpădi pe nări curînd,
Iar masa lor, cea plină de bucate,
Împinsă de piciorul lui, căzînd
Se-ntoarse ca sub ea pe jos s-astupe
Și pîne și fripturi și câni și cupe.
Cu mare vuiet prinții-atunci săriră,
Văzîndu-l pradă jalnicei pieriri
Și iuți din docul lor se năpustiră
Prin larga sală și-aruncau priviri
Pe toți păreții, însă nu găsiră
Nici scut, nici lance-n sală nicăiri.
Atunci, sărind cu-a vorbelor năvală,
Așa-l amenințau strigînd prin sală:
„Dai rău cu arcul, omule străine,
Că tragi și-n oameni! Ce te-a apucat?
Și-așa te joci? E vai acum de tine,
Că nu mai scapi de-acum, ți s-a-nfundat.
Tu chiar acum ucis-ai, vezi tu bine.
Pe cel mai bun al Itacei bărbat!
Dar cum porți arcul tău, de dai ca orbii?
Acum te vor mînca pe drumuri corbii!”
Așa ziceau, căci toți avură gîndul
Că fără vrere-ucise pe-Antinou.
Dar nu știau nebunii, vai, văzîndu-l,
Că-ndată brațul ăstui om erou
Pe toți îi va culca de veci, de a rîndu-l!
Ci-n furie zise Odiseu din nou:
„Ah, cînilor! Crezurăți așadară
Că n-o să mă rentorc de veci în țară?
De-aceea-mi risipeați hoțește-averea?
De-aceea prin palat suiați femei
Cu sila-n paturi și-mi pețeați muierea
Pe cînd trăiam? De-aceea nici de zei
N-aveați vro teamă, că li-e-n veci puterea?
Și nici de oameni, că va fi prin ei
Cumplit-odată răzbunarea sorții?
Acum pe toți v-ajunge clipa morții!”
A zis, și albi ei tremurau de spaimă
Și fiecare-n gînd răspuns căta
Cum face-acel ce nențeles îngaimă.
Deci singur Evrimac în fața-i sta:
„De ești tu Odiseu, cel plin de faimă,
Și-acum te-ntorci, cum zici, în țara ta,
Ai drept atunci să mustri-astfel aheii,
Căci multe rele ți-au făcut mișeii
Și-n case-aici și cît îți este-ogorul.
Dar iat-acum el zace-aici întins,
Acel ce-a fost la toate urzitorul.
Căci numai Antinou ne-a tot împins
Și-a mers așa pe urma lui poporul.
Și nici n-avea vrun dor așa de-aprins
De nuntă el, ci-alt plan sucea prin minte.
Pe care însă brațul vrerii sfinte
Prin tine-acum i-l azvîrli-n țărînă!
El vru s-ajungă rege-n locul tău
Și-astfel să-ți aibă Itaca sub mînă;
Pe-ascuns s-omoare dulcele-ți flăcău,
Ca și-n palat stăpîn el să rămînă!
Acum acest începător de rău,
Luîndu-și plata sa, e dus cu dușii!
Tu rege însă, vezi să-ți cruți supușii!
Căci noi te vom urma smeriți și-n pace,
Iar ce-am mîncat și ce-am băut, apoi
Cu dreptul noi despăgubiri vom face:
Să-ți dea tot insul douăzeci de boi
Și-așa mînia care-o ai s-o-mpace!
Și-argint și aur îți vom da-napoi
Și tot ce inima-ți pe drept așteaptă.
Deci pîn-atunci mînia ta ți-e dreaptă.”
Răspunse Odiseu cu rea-ndîrjire:
„Ascultă, Evrimac, și prinde-o-n minți!
Nici chiar să-mi dați întregi despăgubire
Averile ce-aveți de la părinți,
Și mai pe-atît de-orideunde-ar fi, și-oprire
Eu nici atunci n-aș face pentru prinți
Să nu-i omor pîn-or plăti deplină
Cumplita lor cu vîrf făcuta vină!
Acum vi-s două drumurile toate:
Ori stînd cu mine-aici să vă luptați,
Ori sufletul, prin fugă de se poate,
De vreți să nu vi-l scot, să vi-l scăpați.
Dar cred c-al fiecăruia-l voi scoate!”
A zis, iar ei, cumplit de-nspăimîntațl,
Vedeau că rea pierire-i împresoară.
Deci zis-a Evrimac a doua oară:
„Cumplitul om acesta n-o să lese
Din mînă arcul, dragi fărtați ai mei,
Și nici nu va-nceta s-arunce dese
Săgeți pîn-or pieri toți prinții-ahei.
Deci prindeți toți și scaune și mese
Și trageți spada toți din teaca ei
Și-așa, sub scutul meselor din sală,
Să dăm cu toții-n stol spre el năvală.
Că doar îl vom împinge și-l vom pune
Pe fugă de la prag din locul său,
Și-apoi striga-vom lumii să s-adune
Din tot orașul, că-n palat e rău,
Și-ar da atunci ăst om ce ne răpune
Cu cel din urmă fier din arcul său.”
Sări atunci spre pragul naltei sale
Cu spada Amfinom spre-Ulise drept
Că doar și-ar face drum. Însă pe cale
Ajuns de Telemac, cu iute-aiept
I-a-nfipt în spete-arama lăncii sale,
Așa că vîrful i-a ieșit prin piept.
Acela-n brînci căzu cu spume crunte,
Bufnind pămîntul larg cu-ntreaga frunte.
Deci iute el muri, dar și mai iute
S-a dat deoparte Telemac, lăsînd
Acolo lancea-n spetele căzute,
Temîndu-se ca nu cumva pe cînd
Își trage-arama lăncii străbătute
Prin pieptu-ntreg, să n-aibă răul gînd
Vrun prinț să sară cu-ascuțita spadă
Să-l taie-astfel, ori brînci să-i dea să cadă.
Apoi fugi spre naltul prag și-ndată
La tatăl său ajunse Telemac
Și-așa i-a zis: „Îți voi aduce, tată,
Un scut și două lănci și-un coif pe plac
De-aramă-ntreg, cu creasta răsfirată;
Și-n arme-apoi și eu o să mă-mbrac,
Și-Evmeu purcarul nostru, și Filete,
Și-așa vom sta-mpotriva ăstei cete.”
Răspunse Odiseu, și-a zis cuvinte:
„Aleargă deci și adă! Dar de zor,
Ca nu cumva sfirșindu-mi mai nainte
Săgețile ce am, să fiu ușor
Împins din prag de-acești fără-de-minte,
Că-s singur eu, cum vezi. În fața lor.”
A zis, și Telemac se duse dară
S-aducă-n grabă arme din cămară.
Și-alese-acolo, căci erau destule,
Opt lănci de-aramă dintr-un larg dulap
Și suliți opt, de-aramă grea sătule,
Și patru coifuri cari pe tînaple-ncap
Deci repede veni cu-aceste scule
Și-ntîi își puse coif chiar el pe cap,
Apoi și celor două slugi le dete,
Purcarului Evmeu și lui Filete.
Și-așa toți trei în clipă-nconjurîndu-l
Steteau pe lîngă regele-Odiseu.
Deci el, cît timp cumplitul arc purtîndu-l
Avea săgeți, ochea cu fierul greu
Din cînd în cînd și-așa-i lua de-a rîndul
Și-un ins, și-alt ins cădea acum mereu.
Dar cînd apoi tot azvîrlind în turmă.
Zvîrli din arc săgeata sa din urmă,
El puse arcul răzimat de-ușorul
Frumoasei uși a largului palat.
Apoi și-a pus pe cap fluturătorul
Și naltul coif, cel groaznic împănat
Cu coama unui cal, și-apărătorul
De lănci pe umeri, scutul înfundat
Cu patru căptușeli de piei jupite,
Și-n mîni luat-a două lănci cumplite
Era acolo sus într-un părete
Un ochi în zid; de-acolo pînă-n drum
Ducea un gang cu ușile-ncuiete.
La ochi acolo Odiseu acum
A pus — de-ar fi vrun om să i s-arete —
De pază pe purcar, căci nicidecum
Mai mult de-un om n-avea prin el intrare.
Deci zise Agelau în gura mare:
„Fărtați ai mei! Nu poate să se suie
Pe ochiu-acel de-acolo vrun flăcău,
Să iasă-n drum și-orașului să spuie,
Strigînd cu vuiet, că-n palat e rău
Și-ar da ăst om ce vrea să ne răpuie,
Cu cel din urmă fier din arcul său?”
A zis, și-i spuse omul cel obraznic,
Melantie-acel ce-al caprelor fu paznic
„Pe-acolo, mult slăvitule-Agelae,
Nu-i chip de mers, că-n curtea de din dos
E drum pe-aici, și nu în vro odaie;
Iar gangu-i strîmt, încît un inimos
Pe mulți îi poate face-acolo claie!
Dar stați, căci arme-ndat aduc eu jos
Din pod! Că-n pod, nu-ntr-altă parte-s puse,
Și-Ulis, cred eu, cu fiul său le duse!”
Așa vorbi Melantie, și pe scară
Urca-n iatacul regelui curînd.
De șase-ori două scuturi scoase dară
Și tot pe-atîtea coifuri licurînd
Sub coamele de cai arama rară,
Și tot pe-atîtea suliți scoborînd,
Grăbit pe scări zorea spre sală pașii.
Și-așa sosind, s-au înarmat fruntașii.
Atunci lui Odiseu i se tăiară
Genunchii moi și-abia rămase viu,
Văzînd cum ei în arme se-mbrăcară
Și suliți învîrtesc și tari se știu.
Deci mare lucru a-nceput să-i pară,
Și-așa vorbi iubitului său fiu:
„Acum, acel ce ajutor le dete
Ori e Melantie,-ori una dintre fete!”
Răspunse Telemac: „Vai, dragă tată,
Nu-i nimeni vinovat, ci singur eu!
Că-n pripa mea lăsai nerăsturnată
A culei ușă, iar pîndarul meu
Mai bună minte-avu! Deci du-te-ndată
Și-nchide ușa, vrednice Evmeu,
Și vezi de-i vro femeie ce ne-nșeală,
Sau chiar Melant, cum foarte-am bănuială „
Așa-ntre ei schimbau atari cuvinte.
Ci-n vremea asta iarăși s-a suit
Melantie-n pod și ca și mai nainte
Căta-ntre arme, însă l-a zărit
Acum purcarul, omul cel cuminte,
Și-n fugă spre-Odiseu a și venit:
„Stăpîne drag! Mișelu-acel de cîne
Pe care-l bănuiam, e dus, stăpîne.
Din nou în pod, ca arme să le-adune
Ce zici acum să fac cu-acel lingău?
Ucide-l-voi, de-l voi putea răpune?
Ori viu s-aduc pe cînele-acel rău,
Să-l bati chiar tu de faptele-i nebune
Ce-urzi mișelu-n chiar palatul tău?”
S-a-ntors deci Odiseu răspuns să-i deie:
„Acum tu vezi și du-te, Eumee!
Deși avem nevoi nenumărate
Să fiți aici alăturea cu noi
Spre-a pune-acestei gloate-nverșunate
Zăgaz ca s o silim să dea napoi,
Voi prindeți-l șl-ntoarceți-i la spate
Picioarele și mînile și-apoi
Legați-l cobză, iar un ins să prindă
Al funiei capăt dat pe dup o grindă
Și-l trageți sus, să spînzure nărodul
Acolo-n vînt la căprior, ca stînd
Mult timp tot viu, cumplit să-l doară nodul
Și-amare chinuri rabde-așa gemînd.
Lăsați-l spînzurat și-nchideți podul.”
A zis, și-au ascultat. Și-apoi zburînd,
S-au dus la ușa podului și stară.
Melantie deci cotrobăia-n cămară,
Și nu-i simți, că-i sta la arme gîndul.
De-o parte și-alta lîngă ușă dar
Steteau lipiți aceștia, așteptîndu-l.
Iar cînd trecu pe pragul de stejar
Melantie-acum, un mîndru coif ducîndu-l
Pe-un braț, iar pe-altul, negru și murdar.
Un scut umplut de multe mucigaie
Pe care-n anii tineri prin bătaie
Laert l-a fost purtat și-n cinste stete,
Dar vechi acum de mult zăcea pe jos
Cu rupte piei și pături descheiete,
Atunci, sărind pe el, l-au prins vîrtos
Și-n pod îl traseră ndărăt de plete
Și-n colb trîntindu-l, ei o funie-au scos
Și-apoi cu mîni și cu picioare-ntoarse
L-au strîns în nodul funiei bine toarse
La spate-așa precum le-a spus să-l prindă
Cumintele-Odiseu, și apoi din nod
Al funiei capăt dat pe dup-o grindă
L-au tras spre ei, și-așa plutind prin pod
Urca Melant, și nencetînd să-ntindă
De funie, pînă cînd pe-acel nărod
L-au scos sub grinzi și-i țintuiră locul
Și-a zis apoi Evmeu, bătîndu-și jocul:
Acum, Melantie-al meu, să dormi cu bine
Întreaga nopte-n moalele tău pat,
Că ție moale-așa ți se cuvine!
Dar vezi să nu-ntîrzii nedeșteptat
Pe cînd frumosul fapt al zilei vine,
Ieșind din Ocean, ca la palat
S-aduci din turmă capra cea mai grasă,
S-o aibă prinții pentru prînz la masă!”
Lungit acolo-n trista-i legătură,
Melantie-n pod deci singur a rămas.
Ei doi apoi cu scuturi se-nvăscură
Și-oblonul culei după el l-au tras;
Venind lîng-Odiseu stătură.
Aici făceau al sorții-un jalnic pas
Și-n furie toți: ici patru-n prag ca frații,
Și-n sală tari și foarte mulți bărbații.
Atunci lîng-Odiseu, slăbit rămasul
În lupta sa, Atene-a fost venit,
Și-avea ca Mentor trupul său și glasul.
Deci vesel Odiseu i-a și vorbit:
„Oh, Mentor, vino și-mi ajută-n pasul
Acest amar, să scapi pe-al tău iubit
Tovarăș vechi care-ți făcea tot bine
Și cel ce ești de-aceiași ani cu mine!”
Așa i-a zis și-l petreceau fiorii
C-o fi Atene, vajnica-n război.
Iar de-aită parte-n sală pețitorii
Răgneau la ea, iar Agelau apoi
Cu gura sa-ntrecînd toți răgnitorii:
„Stăi, Mentore! Să nu te lupți cu noi!
Cu vorbele-Odiseu să nu te-nșele
Și lănci s-arunci în noi cu mîni mișele!
Căci iată-ți spui și jur că va să fie:
De-o fi că noi vom fi ucis pe-acești
Nebuni, pe tată și pe fiu, și ție
Veni-ți-va rîndul, tu care gîndești
Să faci acum o tristă nebunie!
Să știi că ai cu capul s-o plătești!
Deci cînd cu-arma spăzii nemiloase
Noi sufletul vi-l vom fi smuls din oase,
Lua-ți-vom toate-averile-adunate
Ce-n casă ai, și bunuri și moșii,
Cu toate-a lui Ulise amestecate,
Și-așa-ntre noi le-om împărți, să știi!
Și nici nu vom lăsa nesupărate
In casa ta și-a lor pe-ai tăi copii
Și nici pe fiica ta, și nici nevasta,
Și-n lume-i vom goni din țara asta!”
Așa i-au zis. Și și mai multe furii
Aprinse-n zîn-obraznicul său grai.
Deci ea certa cu mare glas al gurii
Pe-Ulise și-i zicea: „Cum văd, tu n-ai
Și-acum în mîni puterea izbiturii
Și nici nu ești bărbat precum erai
Cînd tu pentru Elena-n cîmpul Troii,
Un nentrerupt abătător nevoii,
Pe mulți bărbați făcutu-i-ai să cadă
Și, nouă ani împărțitor de morți,
Ai spart cu sfatul și cumplita spadă
Orașul Troiei cel cu nalte porți!
Deci cum acum, în casa ce ți-o pradă
Mișeii, tu te plîngi și slab te porți!
Dar haide lîngă mine, drag tovarăș,
Ca-n suflet inima-ți nălțînd-o iarăși
Să vezi ce este Mentor pentru tine
În gloata de dușmani, atunci cînd vrea
Să-ți dea răsplata facerii de bine!”
A zis, ci-ntreagă tot nu vru să-i dea
Învingerea, spre-a dovedi prin sine
Pe prinți, chiar el și fiul său; iar ea,
Dînd chip de rîndunea făpturii sale,
Zburînd șezu pe-o grind-a naltei sale.
Acum deci Agelau Damastoride
Punea mînie-n prinții puțintei,
Pisandru, Evrinom, Polictoride
Și mult războinicul Polib, căci ei
Erau mai tari și-n stare de-a ucide
Din cîți trăiau și mai erau acei
Ce viața-și apărau, căci mulți căzură
Uciși de arc cu rea săgetătură.
Vorbi deci Agelau și dete sfatul:
„Acum ni-e-n mîni! Căci după ce le-a spus
Deșarte vorbe falnice-ngîmfatul
Acest de Mentor, iată-l că s-a dus!
Ni-e-n mîni acum, iubiții mei, bărbatul
Acest nebun! Și iată ce-am de spus:
Să nu dăm iureș toți spre el năvală,
Ci-ntîi s-arunce șase inși din sală
Și-alți șase apoi, că doară-doară da-va
Vrun zeu din cer și-l vom putea izbi
Și-a noastră-n urmă o să fie slava!
Căci după ce el unul mort va fi,
Cu ceialalți nu mult-o fi zăbava.”
A zis, și șase-așa cum porunci
Zvîrlir-ale lor lănci cu tare mîna,
Dar iată, le-abătu pe toate zîna.
Deci una-n ușa cea frumoasă dete,
Iar alta-n prag, iar cea de frasin greu
Și grea de-aramă nimeri-n părete.
Cei patru deci s-au tot ferit mereu
De lăncile zădarnic împrăștiete.
Iar lor apoi le zise Odiseu:
„Acum, iubiții mei, v-aș da poruncă
Și-ai mei s-arunce lănci în cei ce-aruncă.
Deci dați aci-n grămada mișcătoare
De prinți ce-acum, pe lîngă răul lor
De pînă-acum, mai vreau și să ne-omoare!”
A zis, și-ochiră, dîndu-i lăncii zbor.
Căzu Demoptolem de pe picioare
Izbit de Odiseu; iar de fecior
Izbit căzu gemînd Euriade;
Elat, de omul cel prea cumsecade.
Pisandru, de văcar; și-o moarte-amară
Pe prinții-aceștia-n pripă i-a și-ntins
Și toți cu dinții-nsîngerați mușcară
Pămîntul negru-n clipa cînd s-au stins.
Deci prinții-n fundul salei s-adunară
Grămadă toți și spaima i-a cuprins.
Cești patru deci săriră grabnici foarte
Să-și smulgă lănci’.e din trupuri moarte.
Dar prinții iar, cu furie-ndoită
Zvîrliră suliți, însă le-abătu
Pe toate-Atene, cea de mult mîhnită.
O lance deci ușoru-l străbătu;
A doua, ușa bine potrivită,
Iar cea de frasin lîngă zid căzu.
Dar doi, Amfimedon c-o lovitură
Izbi pe Telemac la-ncheietură
Din sus de cot, dar numai pînă-n piele
Și nici pînă la carne n-a trecut;
Ctesip apoi, cu vîrful lăncii grele
Zgîrie la umăr, peste largul scut,
Ușor pe Eumeu, printre curele.
Trecînd deci lancea-n tindă i-a căzut.
Cei patru deci din nou ochiră pradă
Și lănci zvîrliră iarăși în grămadă.
Lovi pe Evridam cuceritorul
De-orașe Odiseu, iar fiul său
Trînti pe-Amfimedon; pe luptătorul
Polib purcarul l-a izbit; și rău
Lovit-a pe Ctesip în piept păstorul
De boi, și-atunci bătînd în pieptul său
Cu pumnul, se mîndrea strigînd Filete:
„Oho, Politerside-al meu băiete!
Mai spune-acum batjocuri! Și te-nvață
A nu mi te-ngîmfa cu vorbe mari,
Ci cere voie zeilor de față,
Căci ei sînt decît omul mult mai tari!
Primește-acum și pentru-ntreaga viață
Un dar în schimbul darurilor cari
Le-ai dat lui Odiseu și-ai zis să-i placă
Să ia trîntitu-n cap picior de vacă!”
Ci-n timpu-n care acestea i le zise,
Sărind în sală Odiseu grăbit
Pe fiul lui Damastor îl ucise.
Sărind și Telemac spre Laiocrit,
Prin burt-astfel cu lancea sa-l izbise
Că vîrful ei prin spate s-a ivit,
Iar el căzu pe brînci cu spume crunte,
Izbind pămîntul larg cu-ntreaga frunte.
Cumplit Atene-atunci stîrni-nceputul
Nespusei groaze, rădicînd apoi
De-acolo de sub grinzi puternic scutul
Uciderii cei groaznice-n război.
Fugeau deci prinții-a valma,-ncît pierdutul
De spaimă stol părea un cîrd de boi
Cînd strechea-n miezul caldei veri îi pune
Pe-o tristă goan-a spaimei cei nebune.
Precum deci șoimii cei cu-ntoarse gheare
Și strîmbe ciocuri cad năvălitori,
Venind din munți, pe-un stol de paseri care
De spaimă prins se lasă jos din nori
Pitit pe cîmp, ci-n repede zburare
Sînt prinși și-aici, și-aici de-omorîtori,
Nici lupt-apoi, nici fugă nu le ajută
Și moartea lor vederii ți-e plăcută,
Așa-ntre prinți și ei cu-nfricoșate
Izbiri în furie se-nvîrteau și-n drum
Cumplit ei ucideau, și-amestecate
Sunau și urlete de guri acum,
Și pocnet surd de capete crăpate,
Iar sîngele-nvălea tot locu-n fum.
Și iat-atunci, îngăduindu-i locul,
Veni spre Odiseu Liod prorocul
Și-așa-ncerca să-mbune-a lui mînie,
Plîngea și săruta genunchii lui:
„Te rog, stăpîne, cruță-mă și-ți fie
De mine milă! Că mă jur ce-ți spui
Că n-am făcut nimic neomenie
Și nici n-am spus femeilor, și-avui
Necaz pe prinți de mintea lor săracă,
Și foarte-i și mustram să nu mai facă!
Dar n-ascultau de bunele-mi cuvinte,
Să-și puie frîu nelegiuirii lor,
De-aceea plata faptei făr’ de minte
Cumplită-și ia întreg acest popor.
Dar eu le fui proroc al jertfei sfinte
Și n-am greșit nimic! Iar dacă mor
Și eu ca ei, deci bunul ca pierduții,
Tu plata fărdelegii-o dai virtuții!”
Răspunse el privindu-l cu mînie:
„De-ai fost, cum zici, proroc aci-ntre ei,
De multe ori te-i fi rugat să-mi fie
De-a pururi stins întorsul la ai mei,
Iar tu să-mi iai nevasta de soție
Și fii să ai cu ea din trupul ei
Cari nume-al tău și nu pe-al meu să-l poarte.
Deci n-ai să scapi de-nfricoșata moarte!”
A zis și-apoi a apucat o spadă
Cu mîna sa vitează, ce-o găsi
Acolo jos, căci o lăsă să-i cadă
Din mînă Agelau, cînd se simți
Căzînd ucis de suliță-n grămadă.
Cu-aceasta deci prin ceafă îl izbi,
Iar capul, dus ca mingea dintr-o mînă,
Rotind pe jos bolborosea-n țărînă.
Scăpă de moarte cîntărețul însă,
Vestitul Femiu, cel ce le cînta
De silă prinților. Cu fața plînsă
Acesta deci lîng-o ușiță sta,
Ținîndu-și lira sus, în mînă strînsă,
Și-n două părți c-un gînd se frămînta:
Plîngînd să ia pe fiul lui Laerte
Cu multă rugă din genunchi, să-l ierte,
Ori făr’ de veste furișat din casă
Prin ușa asta, la altarul sus
Al marelui Cronide Zevs să iasă
În curtea largă unde-ades a dus
Vestitul Odiseu ca jertfă grasă
Atîtea coapse și pe foc le-a pus.
Gîndind i se păru mai vrednic gîndul
Să-i cadă la genunchi, cu plîns rugîndu-l.
Și-așa făcînd, el s-a plecat să-și puie
Frumoasa liră jos între-un ulcior
Și mîndrul scaun cu-aurite cuie,
Și-apoi, în fuga iutelui picior
Sări spre Odiseu și-a prins să-i spuie
Cu mare plîns în glasul rugător,
Și nu-nceta genunchii să-i sărute:
„Vestitule-Odiseu, vai, nu fii iute
Și cruță-mă și-ai milă că-s de față,
Căci ai să te căiești pînă-n mormînt
De vei ucide-un cîntăreț ce-n viață
Cînta și zei și-eroi de pe pămînt.
Pe mine-n cîntec nime nu mă-nvață,
Ci-mi pune-n suflet zeul ce să cînt
Și ca și despre-un zeu eu pot prea bine
Să fac oricînd cîntări și despre tine!
Să nu-mi tai capul deci cu-amara spadă,
Căci iată Telemac, iubitu-ți fiu,
Îți poate spune, și-l aduc dovadă,
Că nu pentru cîștig cătam să viu,
Și nici de vro mîndrie, ca să vadă
Aceștia la ospăț ce cînturi știu,
Ci fără voie le cîntam pe liră,
Căci mulți fiind și tari, ei mă siliră!”
A zis și-i auzi această plină
De vaiet rugă vrednicul flăcău
Și-așa-ncepu, văzînd ce-amar suspină:
„Să nu-i faci, tată, nici un fel de rău,
Căci drept e tot ce-a spus și nu-i de vină
Și cruță și pe-un vechi slujbaș al tău,
Medon, că mă-ngrijea ca un părinte
Cît timp fui mic, copil fără de minte.
Să-l cruți, de nu mi l-a ucis Filete
Ori bunul Eumeu, ori n-a murit
De mîna ta, că poate-n drum îți dete
Pe cînd umblai prin sală neoprit.”
A zis și-l auzi Medon, căci stete
De mult ascuns, sub jețul nalt pitit,
Sub pielea unui bou de-acum jupită,
Să scape-astfel de neagra sa ursită.
Zvîrlind atunci deci pielea cea-mbrăcată
Pe el, ieșit-a de-unde stete mic,
Cuprinse-apoi flăcăului deodată
Genunchii strîns, rugîndu-l pe voinic:
„Iubite-al meu, sînt eu, și-s viu, și iată,
Să nu m-omori, că n-am făcut nimic!
Și dă, te rog, lui Odiseu de veste,
Ca nu cumva-n mînie-așa cum este
Să dea cu spada lui și să mă lase
Acolea mort, fiindcă are foc
Pe prinții-acei ce-averilor rămase
Risipă i-au făcut, bătîndu-și joc
De el, nebunii, și-ntr-a tale case
Nici ție cinste nu ți-au dat de loc!”
Zîmbi deci Odiseu, și-ntr-alte toane:
„N-ai grije-acum! Căci te-a scăpat, Medoane,
Băiatul meu. Deci minte-n cap adună
Și-așa să știi și ține-o spre-a putea
Și altora s-o spui, ce mult mai bună
E buna faptă decît fapta rea!
Deci ieși acum cu Femie-mpreună
Departe de-acest loc, și veți ședea
Acolo-n curte, pînă pui la cale
Ce-am eu de pus în iadul ăstei sale.”
Așa le-a zis. Iar ei mergînd afară,
S-au dus în curte la altarul greu
De-aram-al tatălui Croniu, și stară.
Ci-n toate părțile priveau mereu,
Că-n orice clipă s-așteptau să piară.
Prin larga sală însă Odiseu
Căta de nu-i rămas pe oareunde
Vrun prinț ce viu prin colțuri s-ar ascunde.
Dar toți zăceau grămezi și mulți semeții
În colb și sînge-așa cum nu s-ascund
Vederii peștii cînd îi scot isteții
Pescari cu mreaja lor din negrul fund
Al mării, pe vrun mal, și dornici bieții
De apa lor se zbat pe caldul prund
Și-al zilei soare-i dă pieririi pradă;
Așa zăceau vărsați și ei grămadă.
Vorbi deci Odiseu atunci cuvinte
Și-a zis lui Telemac: „Poruncă du-i
Să-mi vie Evriclia cea cuminte
Acum pe loc, că am ceva să-i spui.”
Deci iute vorbei dulcelui părinte
Supus fu dulcele copil al lui.
Și-așa mergînd, bătu la ea la ușă:
„Haid, scoală-te, iubita mea mătușă
Și-a casei noastre veche-ngrijitoare
Ce porți de grija roabelor femei,
Te cheamă tata-n sala-ncăpătoare
Să-ți spuie nu știu ce!” A zis, iar ei
Nu-i fur-aceste vorbe zburătoare,
Ci repede căta-ntre lucii chei
A casei cheie și porni deci iute,
Iar el mergea cu ea ca s-o ajute.
Acolo-n sală vrednica bătrînă
Găsi pe-Ulise-ntre-omorîți flăcăi,
Murdar și plin de sînge și țărînă
Pe-obraji și mîni, și ca și-un leu din văi,
Cînd, după ce-a mîncat răpit din stînă
Un bou voinic, e plin pe-obrajii săi
Și plin pe piept de sînge și de bale
Și-i groaznic de văzut plecînd la vale.
Așa era și el pe fața toată,
Pe mîni și coapse tot și jos și sus.
Deci cînd văzu de morți nespusa gloată
Și-atîta-n sa ă sînge de nespus,
Un chiot vru, de veselă, să scoată,
Căci sufletu-l avea din sineși dus,
Așa-i părea ăst fapt minune-a minții.
Dar el, văzînd, îi puse frîu voinții
Și-așa i-a zis vorbind: „Euriclie!
În inimă tu chiotul să-l porți,
Dar nu și-n glas! Căci zeii prind mînie
Pe-acei ce-s veseli pentru oameni morți!
Pe-aceștia deci a lor obrăznicie
I-a stins pe toți, și pasul negrei sorți.
Căci n-au cinstit pe nici un om, mișeii,
Ori rău, ori bun, și-au mîniat și zeii,
Căci nu primeau cu vorbe dulci și bune
Pe nici un biet străin ajuns la ei.
Acum iau plata faptei lor nebune
Și știu puterea vecinicilor zei!
Dar haide,-acum și rînd pe rînd îmi spune
Pe toate-n casă multele femei
Cari joc își bat de voi nerușinate
Și-n cas-aici îmi șed nerăzbunate!”
Și-au fost acestea vorbele bătrînii:
„Cincizeci de roabe prin palaturi ai,
Pe cari le-am învățat tot lucrul mînii,
Să toarcă fir, să știe țese-un strai,
Slujindu-și drept și necîrtind stăpfnii.
Dar treisprăzece duc acum un trai
Urît și rău, pe drumuri de rușine
Și foarte-și și bătură joc de mine
Și chiar de doamna, că-i stăpînă-n casă.
Acum, ce-i drept, e mare Telemac,
Dar nu de mult. Dar maică-sa nu-l lasă
Stăpîn al lor la ce vorbesc și fac.
Dar haide-acum, că-i singură rămasă,”
Să merg degrabă-n mîndrul ei iatac
Să-i spui nevestei tot, că poate Domnul
A dat acu-n sfîrșit s-o prindă somnul.”
Răspunse Odiseu: „Nevestei mele
Nu-i timp de spus. Deci las-o-n somnul ei.
Dar mergi și-mi cheamă slujnicile-acele
Pe cîte-n casă tu le știi femei
Cari pîn-acum urzit-au lucruri rele.”
A zis, iar ea, plecînd spre-odaia ei,
Cu foarte mult-a vorbelor năvală
Le da porunci să meargă toate-n sală.
Iar el, chemînd la sine pe Filete
Și-Evmeu, le-a zis așa: „Acum, băieți,
Cărați-mi morții și-ndemnați pe fete
Să spele-n sală toate ce vedeți,
Și mese largi și scaune-mprăștiete,
Cu apă caldă și cu moi bureți.
Iar cînd veți fi sfîrșit acestea toate,
Atunci în stol pe slujnici le veți scoate
Afară-n colțul curții-ntre boltita
Cămară cea din fund și zidul gros,
Și-aici, lovindu-le cu nemblînzita
Aramă, le lăsați cu suflet scos
Din oase-ncît să-și uite pe-Afrodita
Cea des chemată-n patul lor scîrbos
Cînd prinții-aceștia-n taină le poftiră.”
A zis, și-apoi femeile veniră
Grămadă toate și cu vaiet mare
Și foarte mult plîngînd. Și-ntîi le-au pus
Din sală morții cei uciși să-i care
Sub bolta curții cei cu zidul sus.
Și foarte le zorea făr’ de-alinare
Chiar însuși Odiseu, pînă ce-au dus
Pe toți acolo, deci, bocind din gură,
Făceau de sil-o grea alergătură.
Apoi au început grăbit să spele
Și scaune și mese deci, cu moi
Bureți și apă. Iar în rînd cu ele,
Flăcăul Telemac și-aceia doi
Spălau cu toții cruntele podele
A salei largi. Iar tot ce-au strîns gunoi,
Femeile duceau sub poart-afară.
Deci cînd acum ei toate le-așezară,
Atunci, strîngînd pe roabe-o tristă gloată,
Le-au dus spre-al curții fund, sub un cerdac
Și-acolo-ndesuind mulțimea toată
În strîmtul colț ce zidurile-l fac,
De unde-a mai scăpa să nu mai poată.
Și zise-așa-ntre dînșii Telemac:
„Curata moarte-a luptătoarei săbii
Nu-s vrednice s-o aib-aceste vrăbii
Și nici nu vreau s-o aibă de la mine,
Căci multe-ocări adus-au prin palat
Și-asupra mea și-a mamei, și rușine
Făceau durmind cu răii-aceia-n pat!”
A zis și-apoi s-a-ntors și lîngă sine
Văzu prin curte-acolo aruncat
Un mare-odgon; pe-acesta deci legîndu-l
De stîlpii nalți, făcu din el de-a rîndul
Mai multe lațuri, sus, încît din ele
Să nu le-atingă talpa de pămînt,
Și-apoi, cum vezi prin crînguri turturele
Sau sturzi cu aripi lungi, mișcați de vînt,
Cum spînzură din zbilțurile-acele
Ce-ascunse prin frunziș le-au fost mormînt,
Cînd bietele, crezînd spre cuib că zboară,
Cumplitul laț le-nhață și le-omoară,
Așa, cu gîtu-n lățuita strungă
Și cap la cap pe ele-aici le-au pus
Și-așa și spînzurau, ca să le-ajungă
Cumplita moarte, și-și zbăteau pe sus
Picioarele, nu vreme insă lungă.
Apoi și pe Melantie l-au adus
Din podul casei unde-l spînzurară
Și-n fața ușei deci, în curte-afară,
Și-urechile cu-arămuri nemiloase
Și nasul i-l tăiar-ai săi stăpîni,
Și-i smulseră și cele rușinoase
Și crude-așa i le-au zvîrlit la cîni.
Bucăți apoi tăiau, și mușchi și oase
Din bietele-i picioare și din mîni.
Apoi, spălați pe mîni și-obraji cu toții,
Și regele și fiul său și soții
Intrînd, ședeau în sala cea frumoasă;
Și lucru-a fost sfîrșit. Dar Odiseu
Îi zise doicei: „Ad-acum pucioasă,
Ăst leac al spurcăciunilor, că vreu
S-afum și-aici, și și pe-afară scoasă,
Prin curți, cu foc. Și fă cuvîntul meu:
Să chemi pe Penelope-apoi, și-mi adă
Pe toate-aici, pe roabe-apoi grămadă.”
Răspunse-atunci Euriclia: „Bine,
Dar pînă să-mplinesc porunca ta,
Mă duc s-aduc, iubite, pentru tine,
Dintîi să-mbraci tunică și manta,
Că-n zdrențe-atît de rele-ar fi rușine
Și foarte rău, stăpîne-al meu, ți-ar sta.”
Răspunse el: „Haid, toate-acum le lasă,
Și-ntîi de toate foc și sulf în casă!”
A zis, și-apoi, după porunca dată,
Ea repede pornind i-a și adus
Și foc și sulf. Iar Odiseu de-ndată
Se și porni s-afume și s-a dus
Prin săli și tinzi și-apoi prin curtea lată.
Iar doica-n ăst răstimp umbla pe sus,
Cătînd pe roabe prin întreg palatul
Și foarte-și cheltuia cu ele sfatul.
Cu facii-aprinse-n mîni veniră dară,
Și-n mare hui la mijloc l-au cuprins;
De mîni i se lipeau și-l sărutară
Pe umeri și pe cap [și] foarte-au prins
Cu vorbe-al-ferici și iar și iară
Și toate se-mbulzeau, și-atunci l-a-nvins
Un dor de plîns și-ofta și el fierbinte,
Căci bine le ținea pe toate-aminte.


←Cartea XXII Odiseea de Homer
Cartea XXIII Cartea XXIV→


Voios rîzînd s-a dus bătrîna dară
Să-i spuie doamnei despre-al ei barba
C-așteaptă-n sală jos; și se-ntrămară
Genunchii ei să urce, ci-n urcat
Acum se tot împiedeca pe scară.
Și-așa vorbi bătrîna, lingă pat
Spre doamna sa, la capul ei plecată:
„Hai scoală, Penelope, dulce fată,
Să-ți vezi cu ochii dorul și bărbatul
Cel zilnic plîns! E-n casă Odiseu!
Și-ucisu-i-a pe toți care-n palatul
Cel larg i-au risipit averi mereu
Și foarte rău îi apăsau băiatul.”
Să creadă îns-atari fu foarte greu.
Răspunse Penelope-atunci cuvinte:
„Bunică dragă, ești cu-ntreaga minte?
Vai, zeii pot din mintea lor să scoată
Pe cel cuminte, tot așa cum pot
S-o facă teafăr-a cui fu netoată!
Și-acum pe tine te-au prostit de tot,
Căci pîn-acum erai cu mintea toată!
Mai rîzi de mine-acum, cînd vezi că scot
Oftat și plîns de nu mai știu de mine!
Și-acum, pe cînd durmeam așa de bine,
Tu vii cu vorbe spuse-n bobotaie
Să-mi strici un somn cum nu l-am mai durmit
De cînd mi-e dus bărbatul la bătaie
Acolo-n Iliu cel nepomenit!
Dar haid acum și du-mi-te-n odaie,
Căci altă roabă dac-ar-fi-ndrăznit
Să vie-aici din somn să mă deștepte
Spre-a-mi spune vorbe-atît de nențelepte,
Grozav i-aș fi certat neomenia
Și nu mi s-ar fi-ntors de-aici cu chiu!
Dar ție de-astă dată nebunia
Ți-o iert, că ești bătrînă și te știu!”
Răspunse-atunci din nou Euriclia:
„Vai, dragă fata mea, dar cum să fiu
Cu tine-obraznică! Și-ascult-odată!
Ți-e-n casă Odiseu, ți-e-n casă, fată!
Străinu-acel ce huiduit ne fuse
Și nu-l știam! Dar Telemac știa!
Dar el, cuminte, nimănui nu spuse
Ce plan cu prinții tatăl său avea
Și ce răsplat-amară-n gînd le-o puse.”
Așa i-a zis bătrîna deci. Iar ea,
Sărind din patu-i, o cuprinse-n brață
Și bobi de lacrimi îi curgeau pe față.
Și-abia putu cuvinte-n glas s-adune:
„Dar haide-acum și spune-adevărat,
Bunică dragă! Și pe rînd îmi spune,
Sosit-a deci iubitul meu bărbat,
Și-n casă e? Dar cum putu el pune
Pe prinții-aceștia mînile-n palat?
El singur unul, iar ei multă gloată
Și totdeauna toți grămadă toată?”
Răspunse deci bătrîna:„Vai, crăiasă!
Eu n-am văzut nimic, nici nu-ntrebai
Nimic, și nu știu, dar pe jos, la masă,
Cumplite gemete-auzeam și vai
De oameni care s-omoreau prin casă!
Iar noi, pe cîte-n casă tu ne ai,
Ședeam în fund și-aveam pe uși zăvorul,
De spaimă moarte, c-auzeam omorul.
Tîrziu veni și ne chemă iubitul
Copil, trimis de tată-său cel drag.
Găsii deci pe-Odiseu în pustiitul
Locaș, și-n juru-i prinții-uciși, din prag
Și pînă-n fund, grămezi pe-acoperitul
De ei pămînt, cumplit învălmășag!
Iar el — să-l fi văzut, că-ți vine-a plînge
Ca leu-n munți, murdar de colb și sînge
Acum ei zac, cu răul scoși din lume,
Grămezi la poarta curții-acești flăcăi;
Iar el ceru pucioas-apoi s-afume
Cu foc aprins prin tinzi și prin odăi.
Și-aici apoi el m-a trimis anume;
Deci haide-acum să-l vezi cu ochii tăi
Și-a voastre inimi, triste-atîta vreme,
Al foastei vieți senin să și-l recheme!
Acum ți-s pline toate ale dorinții
Ce-avuși de-atîta timp. Căci iată-l viu
Și-n pace-ntors la vatra locuinții,
Și-n casa lui pe tine și pe fiu
Găsitu-v-a trăind, și-ucise prinții,
Cu rea pierire-a gîndului tîrziu!”
Răspunse doamna iar: „Vai, nu mai rîde,
Spre-a-mi fi hain al inimii un gîde!
Căci știi cît de dorit ne-ar fi să vie,
Dorit de toți, iar nouă mai ales,
Iubitului copil al meu și mie!
Dar nu-i așa cum spui! Ci-i de-nțeles
Că vrunul dintre zei făcu-n mînie
Să piar-acești nebuni ce-atît de des
Făcură fapte-atît de vinovate
Cu răul gînd al minții lor stricate.
Căci nici pe-un om nu-l mai cinstea potaia
Acestor prinți, de-ar fi sosit la ei,
Nici rău, nici bun; și-ajunsu-i-a bătaia
Mîniei cerului, c-au fost mișei.
Dar bietul el, departe-acum de-Ahaia,
Bărbatul meu e mort, căci marii zei
I-au stins de veci sosirea cea dorită!”
Vorbi din nou bătrîna deci, uimită:
„Bărbatul tău ți-e-n casă, dragă fată,
Și tu vorbești că n-o să vie-n veci!
Așa ești tu, tot bănuind! Dar iată,
Să-ți spui un semn de-al lui ca să te pleci.
Știi rana ce-i făcuse-un porc odată
Cu colțul pe Parnas? Pe-aceasta deci,
Spălîndu-l ieri, cînd mi-a venit sub mînă,
Eu bine-o cunoscui, și-am vrut, stăpînă,
De-atunci am vrut să-ți spui, dar el îmi puse
Pe gură palma și m-opri să-ți spui,
Și uite acum, ce bună minte-avuse!
Dar haid cu mine și să vezi, și-mi pui
Pieririi capul, și-n bătăi nespuse
M-omoară dacă mint și-ndrug ce nu-i!”
Răspunse Penelope-atunci cuvinte:
„Bunică dragă! Știu că ești cuminte.
Dar greu e totuși să cunoști și sfatul
Și vrerea zeilor, și-așa și-altfel.
Dar haid să mergem ca să-mi văd băiatul,
Să văd și prinții morți, și dacă el,
Acel ce i-a ucis, îmi e bărbatul!”
A zis și-apoi pornit-a-ncetinel
Pe scara casei cea cu două rînduri,
Și multe-i clocoteau prin minte gînduri
Și nu știa ce hotărîri să prindă:
Să-ntrebe ori pe departe, cercetînd,
Ori dînd năvală-n brațe să-l cuprindă.
Pe-acestea deci le frămînta prin gînd.
Dar după ce trecu acum din tindă
Pe prag în sală, ea s-a dus tăcînd
În cîta zare focu-n jur o dete
Și-n fața lui șezu lîngă părete.
Iar el, avînd privirea pironită
În jos, ședea la naltul stîlp, tăcut,
Și stînd, tot aștepta și-acea clipită
Că doar i-ar zice-acum, cînd l-am văzut,
Nevastă-sa vro vorbă. Dar uimită
Și mută, fără glas, la dînsul mut,
Privea-ndelung și sta pe loc mirată
Și-n suflet mintea-i se zbătea-ncurcată,
Căci uneori i se părea să fie
Aievea soțul ei, cum îl privea,
Și-apoi de loc și nu putea să-l știe,
Căci foarte rele zdrențe el avea.
În urmă Telemac avu mînie
Și-așa mustrînd-o s-a răstit la ea:
„Vai, mama mea! Nenorocită mamă!
Tu-n pieptul tău porți inimă de-aramă!
De ce mai stai departe-acum de tata
Și nu te-apropii? Și de ce nu vrei
Să-ntrebi nimic? Dar care-n lume, biata,
Femeie-ar fi o fiară-ntre femei,
Să stea departe-așa, cu nendurata
Sa inimă, urînd pe soțul ei,
Cînd, douăzeci de ani lipsind, el vine?
Ce piatră, vai, e inima din tine!”
Răspunse Penelope-atunci cuvinte:
„Vai, toate-mi sînt, copile,-a valma-n piept
Nu pot să-ntreb și nu găsesc cuvinte
Și nici nu pot privi în față-i drept.
Dar dacă-i Odiseu, al tău părinte
Și-i soțul meu pe care mi-l aștept,
Găsi-ne-vom noi doi deplin și iute,
Căci semne-avem numai de noi știute!”
A zis; iar Odiseu zîmbi. Deci dară
I-a zis lui Telemac: „Copile-al meu,
S-o lași să-ntrebe, ca să nu-i mai pară!
Și-ndată va vedea că-s Odiseu!
Acum, că-s zdrențuit și mi-e murdară
Și fața deci, nu crede că sînt eu,
Și are-acest despreț acum de mine.
Dar noi să facem sfat ce-ar fi mai bine,
Căci chiar și-acel ce dă pieririi crude
Pe-un singur om, sărac, și moartea cui
Nu-i cine-o răzbuna, dar cînd s-aude
De-omorul său, și-acela-n spaima lui
Ia lumea-n cap, lăsînd pămînt și rude;
Dar, eu, că moartea multor o făcui,
Tot stîlpi acestei țări, fruntași de-a rîndul!
La asta deci să ai, copile, gîndul!”
Răspunsu-i-a deci fiul său cuvinte:
„De-acestea, tată, singur vei căta,
Căci nimeni nu te-ntrece-n sfat și-n minte,
Nici om să aibă iscusința ta.
Iar noi te vom urma cu drag, părinte,
Și-alături toți cu mare zel vom sta!”
Răspunse el atunci: „Deci, Telemace,
Așa cred eu că-i mai cuminte-a face!
Voi toți dintîi, spălați ieșind din baie,
Gătiți-vă-n tunici, și-apoi pe loc
Și fetele gătească-se-n odaie.
În mijloc Femiu va cînta de joc,
Iar voi în jur cu-a tălpilor bătaie
Să-mi bateți hora, chiuind cu foc,
Încît drumeții-afară și vecinii
Să zică-n gînd că-i nuntă, a reginii,
Ca nu cumva de-acum să prindă veste
Pe-afară-n lume de-acești morți mișei
Și toți să știe prin popor aceste,
Ci timp s-avem ca să fugim de ei
La țară-n dealul unde via-mi este
Și-acolo, chibzuind, vedea-vom ce-i
Și-om face-apoi ce-o să ne-nvețe Sfîntul.”
A zis și-n grabă i-au plinit cuvîntul.
Veniră deci femeile gătite,
Iar ei spălați frumos în moi tunici
Și-un dulce glas al lirii boltuite
Cînta-ntre ei și s-a pornit de-aici
Un joc al horei cei nepotolite
Și-adînc gemea de tropot de voinici
Palatu-ntreg și răsuna de cîntul
Atîtor fete cari băteau pămîntul.
Și-așa ziceau cu toții cei de-afară,
Văzînd atîta chiu: „Adevărat
Că unul dintre prinți se-nsoară dară
Cu mult pețita doamnă din palat!
Nemernica! I s-a părut amară
Atîta cinste-a golului ei pat!
Și n-a mai vrut s-aștepte-n omenie
Pe-ntîiul soț al ei pîn-o să vie!”
Așa ziceau drumeții, căci de-omorul
Acestor prinți lor nimeni nu le-a spus.
Pe regele-Odiseu, cuceritorul
De-orașe însă-n baia sa l-a dus
Evrinoma; și, uns cu lucitorul
Și moalele-untdelemn, apoi i-a pus
Manta și strai pe dînsu-ngrijitoarea.
Și-Atene-atunci venind i-a dat lucoarea
De tînăr zvelt și cu puteri și-alintul
Deplinei frumuseți, precum era,
Și creț cum are floarea hiacintul
Pe umeri părun plete-i rîura.
Cum deci cu aur scump tivește-argintul
Un meșter priceput ce-ar ști lucra,
Cu multul dar ce-n mîni Hefest i-l pune,
Podoabe mari și lucruri de minune,
Așa și lui Atene nuri îi dete.
Ieșind din baie-asemeni unui zeu,
A mers la stîlp, pe scaun, unde stete
Și-ntîi, și-a stat acolo Odiseu,
În fața doamnei cea lîngă părete.
Și-a zis: „Nenorocito! Taci mereu?
Ce inimă de fier îți dară zeii,
Cum n-au dat unui lup, necum femeii
Căci ce femeie-ar fi putut vrodată
Să fie-atît de crudă și să stea
Atîta timp de soț îndepărtată
Cînd, dup-atîta suferință grea,
La douăzeci de ani el i s-arată!
Dar haide, fă-mi un pat, bunica mea,
Să dorm și eu, căci vezi tu însăți asta
Că-mi are-o inimă de fier nevasta!
Răspunse Penelope-atunci: „Ei bine!
Dar eu, nenorocite, nu mă țiu
Cum crezi, măreață, nici nu-mi bat de tine
Vrun joc, și-uimită n-am de ce să fiu?
Căci știu eu pe-Odiseu destul de bine
Ce fel de om era, și bine știu
Cum fiu, plecîndu-mi la război, bărbatul!
Deci mergi, Euriclie,-așterne-i patul
Pe-acel pe care sîngur și-l cioplise;
Deci scoate-l din iatac și-oriunde vrei
Așază-i-l, și dintre cele-nchise
Prin lăzi tu scoate-i cergi și-așterne-i piei
Și moi velinți și tot.” Atari ea zise,
Dar numai spre-a-ncerca pe soțul ei.
Deci el sări răstit, răspuns să deie:
„Ce vorbe-amare-ai mai rostit, femeie?
Dar cine-l duse-aiuri? Căci și bărbatul
Din lume cel mai meșter, și cu greu
Ar face-aceasta; și mă ia miratul!
Afară poate de-a venit vrun zeu
Și numai prin cuvînt îmi duse patul
Oriunde-a vrut, de unde-l pusei eu.
Dar om să-l mute nu, nici chiar să fie
Cumplit de tare-n tînăra-i tărie!
Căci mare-n pat o taină e-ngropată
Și însumi l-am făcut, nu om străin.
Era în curtea casei noastre-odată
Un foarte rămuros și nalt măslin,
Cu mîndră coamă-n lături răvărsată
Și cît un stîlp de gros la trunchiul plin.
Din pietre puse una peste alta
Clădit-am deci în jurul lui înalta
Odaie de culcat, cu ziduri groase
Și larg acoperiș, iar uși i-am pus
Cu bine potrivite-aripi frumoase.
Tăiai deci pomul, potrivit de sus,
Iar trunchiul gol de crengile-i stufoase
Deplin îl netezii, căci mi-am adus
Și-o cumpănă să-l tai după măsură
Și barda cea cu largă cioplitură,
Și-așa făcînd picior din râtezatul
Și largul trunchi, frumos îl străbătui
Cu sflederul și-am pus pe dînsul patul
Înfipt în el, pe care-apoi făcui
Scobite flori frumoase-n nepătatul
Argint și fildeș $i-aur roș al lui;
Pe fund apoi întinsu-i-am curele
De bou, de-o roșie, foarte mîndră piele.
Acesta-i semnul care-ți spune toate,
Vezi bine-acum, eu nu știu dacă el
Stă tot pe locu-i, ori un meșter, poate.
Tăind tulpina l-a făcut astfel
Încît, cum zici, îl pot de-acolo scoate.”
A zis, iar doamna-n tremurul acel
Ce-adînc sporește-a inimii bătaie,
Simți cum bieți genunchii i se taie,
Căci toate semnele anumit le spuse
Precum erau, și-așa deci cunoscînd,
Cu hohote ea năvălind se duse
La el de-a dreptul și-i vorbea plîngînd
Și mult îl săruta pe-obraji și-i puse
Și brațele pe după cap, zicînd:
„Vai, nu fii supărat, c-ai fost, bărbate,
Cuminte-oricînd și plin de bunătate,
Dar zeii ne-au bătut să n-avem, bieții,
Noroc în anii cei de soare plini,
Și-n pizma lor ne-au rupt cărarea vieții,
Ca plînși să ne-ntîlnim ca doi străini
Tîrziu acum în pragul bătrîneții!
Deci nu fi supărat și să te-alini
Că nu mi te-am primit cu-ntreaga vrere
Și nici cu drag la cea dintîi vedere.
Căci tot mereu mă-ncrîncenau fiorii
Să nu mă-nșele că-i bărbatul meu
Vrun om străin venit ca-nșelătorii,
Că mulți veneau pe-aici mințind mereu
Și multe viclenii știu muritorii!
Căci și Elenei i-ar fi fost cu greu
Să-și piardă calea minții celei bune
Și-n pat străin c-un om să se-mpreune,
Cu greu, de-ar fi știut că mulți aheii
Cu mult război veni-vor după ea
S-o duc-acasă iar! Și poate zeii
I-au dat îndemn spre-o fapt-atît de rea,
Că slabe-s, Doamne, mințile femeii!
Și n-a gîndit că-ncepe de la ea
Cumplitul rău, din care-amar cu fiere
Pe noi ne-ajunse cel mai cu durere!
Acum, că semnele ce numai mie
Mi-au fost știute, despre-al nostru pat,
Și nimeni n-a putut să ni le știe
Decît noi doi și-o roabă ce mi-a dat
De-acasă tata cînd venii, să-mi fie
De paza ușii-odăii de culcat,
Acum mi-e inima deplin învinsă
Și-orice-ndoială-n ea acum mi-e stinsă!”
Așa i-a zis. Și-atunci, topit de jale,
De-obrajii lui cei plînși strîngea plîngînd
Obrajii plînși ai Penelopei sale.
Pe cît dorit e deci uscatul, cînd
Înoată bieții-acei căror pe cale
Poseidon le sfărmă cu negru gînd
Corabia-n largul mării cei cărunte,
Și-acum și vînt și valuri au să-nfrunte.
Și-abia puțini cu-notul pot să scape
De groaznicul adînc al mării cei
Cu valuri mari și, plini de zoi de ape,
Ei ies pe mal, iar bucuria-n ei
E multă-ncît te miri că unde-ncape.
Așa-i era dorit bărbatul ei,
Privindu-l lung, și nu-nceta să plîngă
Și-n brațe strîns de după gît să-l strîngă.
Și-n plîns i-ar fi găsit și-al zilei soare,
Ci-aminte-Atene devasta și-a adus,
Căci ea oprit-a Noaptea să scoboare
De partea asta sub pămînt, și-a pus
Oprire Zorilor cu obraji de floare
Din colo, din Ocean, să urce-n sus.
Și foarte-a zăbovit deci Aurora
S-aducă zarea dulce tuturora.
Prinzînd frumoșii cai cu iuți copite,
Pe Lamp și Feton oare vin cu ea.
Și-așa-n sfîrșit nevestei cei iubite
Îi zise Odiseu: „Nevasta mea!
Nu-s nici acum cu totul isprăvite
Amarurile noastre, căci o grea
Cărare am s-o fac, de trudă plină,
Și pînă-n capăt am s-o fac deplină.
Că-n Hades mi-o ceru cu vorbă mare
Tiresias prorocul, cînd de drum
Cerui să-mi dea vro știre oarecare
Și pe-unde-o să mi-l fac pe mări și cum.
Dar haide-acum să mergem la culcare
Că-i timp, femeie, și de somn de-acum.”
Și-au fost atunci cuvintele femeii:
„Acum, că te-au adus în pace zeii
În dulcea noastră țară și-n palatul
Cel drag al tău acasă, oricînd vrei
Și ceri să-l ai, gătit îți este patul.
Dar dacă-ți amintiră bunii zei
De munca grea ce-o cere nepătatul
Tiresias, să-mi spui, iubite, ce-i?
Căci tot voi ști-o, cred, dacă ți-e dată;
De ce n-aș ști-o deci și-acum îndată?”
Răspunse el, văzînd că vrea să știe:
„Sărmano, vai, dar pentru ce mai pui
Atîta grabă ca știut să-ți fie!
Nimic nu voi ascunde și-o să spui.
Dar nu-ți va fi spre nici o bucurie,
Așa precum nici pentru mine nu-i.
Îmi spuse să mă duc departe-anume
Prin foarte multe țări din multă lume
Ducînd în mîni lopata de vîslare
Și-așa să merg pînă voi da de-acei
Ce nici din auzit nu știu de mare,
Nici sarea pusă-n pîne n-o știu ce-i,
Nici nu știu ce-i o navă și că are
Vîntrele-n vînt ce-s aripile ei.
Și-un semn mi-a spus și lesne este semnul.
Cînd deci un om drumeț, văzîndu-mi lemnul,
Va zice că-i o vînturișcă mare,
Atunci lopata mea de corăbier
S-o-nfig acolo, dînd cu-mbelșugare
Jertfiri, un țap, un taur, deci, și-un vier,
Stăpînului Poseidon de pe mare,
Iar zeilor cei mari, din largul cer,
O sut-apoi de boi să dau răsplată,
Nu unuia, sau tuturor deodată,
Ci fiecărui dintre ei cu rîndul;
Iar moartea-mi va veni din mare-astfel
De dulce-apoi, că-nvins voi fi de blîndul
Sfîrșit al vieții stinse-ncetinel,
Pe-al meu popor ferice-n jur avîndu-l.
Și-așa vor fi acestea-,mi zise el,
Prorocul cel ce vede-n timp departe.”
Răspuns i-a dat deci doamna de-altă parte
„Acum, dacă ti-au scris s-ajungi senine
Și bune bătrînete marii zei,
Scăpa-vei, cred, de-orice necaz cu bine!”
Acestea le vorbeau aci-ntre ei.
Ci-ntr-ăst răstimp, de multă grabă pline,
Găteau frumosul pat cu mîndre piei
Și moi velinți, la zări ce dă făclia,
Evrinoma-n odaie și-Evriclia.
Deci, după ce-așternură patul dară,
Bătrîna merse unde-avea ea pus
Un pat să doarmă-n scunda ei cămară.
Evrinoma mergînd îns-a adus
Pe rege și regină-ncet pe scară
Spre-odaia lor, cu faclă-n mînă sus;
Iar după ce-au întrat, ieșind mătușa,
S-a-ntors pe scări, trăgînd în urmă-i ușa.
Deci ei ajunseră cu drag la locul
Cel vechi, la patul cel rămas cinstit,
De care-atîta timp i-a rupt norocul.
Atunci și Telemac a contenit,
Și-Evmeu purcarul și Filete, jocul
Cel plin de chiu, și-apoi s-au potolit
Și fetele, și-a adurmit palatul,
Căci toți apoi s-au dus să-și cate patul.
Deci după ce-Odiseu și-a sa iubită
Soție-acum de-ajuns s-au desfătat
Cu dragostea de-atîta timp dorită,
Steteau acum și-și povesteau în pat.
Ea, cea dumnezeiască, deci, mîhnită
Spunea de cîte suferi-n palat,
Uitîndu-se la ticăloasa gloată
De prinți cari pentru dînsa vremea toată
Tăiau și boi și oi, spuindu-și glume
La vinul ce-l zvîntau; iar Odiseu
Spunea ce-ncurcături făcu prin lume
Și cît de mult răbdă și-amar și greu,
Pe toate le spunea pe rînd și-anume.
Iar ea-l tot îndemna-ntrebînd mereu
Și nici nu se gîndea la somn, ci multe
Și tot mai mult voia dorind s-asculte,
Îi spuse deci dintîi cum se luptară
Cu oamenii ciconi și, biruit,
Ajunse-apoi la lotofagi în țară.
Și cîte cu ciclopu-a pătimit
În larg ponor, și cum se răzbunară
De soții cei mîncați de-acest cumplit;
Și cum ajunse la Eol și-i dete
Cu drag un sac cu vînturi încuiete,
Dar nu-i fusese scris să-și vadă încă
Iubita țară, căci de nou fu-mpins
De vînturi iuți pe marea cea adîncă.
Apoi cum răii lestrigoni i-au prins
În portu-nchis de-o stîncă și-altă stîncă
Și n-a scăpat de-acolo nici un ins
Și nici un vas de moartea cea grozavă,
Ci singur el cu-o singur-a sa navă.
Și cum, legat, el auzit-a glasul
Sirenelor duioase, și-și trecu
Prin stîncile rătăcitoare vasul
Și-apoi la Scila și Caribde-avu
Cumplit un pas, căci drum întreg prin pasul
De-acolo-n lume nimeni nu-l făcu
Scăpînd de moartea cea nendurătoare.
I-a spus de boii vecinicului Soare
De Circe apoi, ce viclenii făcuse
Cu farmecele ei; cum a trecut
Cu nava peste-Ocean și cum se duse
La tristul Hades, în locașul mut,
Să-ntrebe duhul celui care fuse
Proroc; și cum pe cea ce l-a născut,
Pe maică-sa văzu-o-n iad, și iarăși
Văzu-ntre morți pe toți ai săi tovarăși.
Și cum i-au omorît acolo soții,
Cum Zevs apoi în nava ce plutea
Trăsni din cer, ca să răpuie hoții,
Cu fulgerul său sfînt, și de pe ea
Zvîrliți pe-adînc pierir-ai săi cu toții;
Cum singur el, scăpat de-o moarte rea,
Ajunse-n țara groaznicei zeițe
Calipso, nimfa cea cu dragi cosițe,
Cum multă vreme ea-l ținu la sine,
Căci vru să-l aib-a pururi ca bărbat
În larga-i peșteră,-ngrijindu-l bine,
Și-un trai fără de moarte i-ar fi dat,
Și-n veci tot tînăr și-n puteri depline,
Dar niciodată nu l-a-nduplecat,
Și cum apoi, răbdînd cumplite-amaruri,
Ajunse la feaci, și plin de daruri
De-argint și haine și-aur îl aduse
În țara sa acest popor, „a cui
Iubire pentru mine-atîta fuse,
Că-n cinste-asemeni unui zeu îi fui”.
Acest cuvînt el cel din urmă-l spuse,
Cînd dulce-a năvălit asupra lui
Atoatetopitorul somn ce vine
Ca-n inimi orice griji și-amar s-aline.
Atene-apoi alt gînd punea-n lucrare.
Cînd ea crezu de ei acum că sînt
Sătui de somn și dulcea-mbrățișare,
Chemă atuncea din Oceanul sfînt
Frumoasa zi pe-a Zorilor cărare,
S-aducă iar lumină pe pămînt.
Lăsîndu-și deci vestitul rege patul,
Așa-ndemna și da soției sfatul:
„Femeie,-acum tu orice grij-o lasă!
Destul am plîns noi doi! Tu-ntre femei
Bocind mereu întoarcerea-mi acasă.
Pe mine însă Zevs și marii zei,
Deși vedeau c-atît de mult îmi pasă,
M-au tot ținut îndepărtat de-ai mei.
Acum ajunși la patul nostru iară,
Tu vezi de-averea cîtă mi-o lăsară
Acești mișei de prinți, iar despre vite
Și oi ce mi-au mîncat, o să le pun
La loc, căci multe-or fi despăgubite
De-ahei, de toți, și multe-o să-mi adun
Dintr-alte țări, în drumuri tîlhărite,
Și-așa-mi voi întregi știrbitul bun.
Acum tu deci rămîi acasă dară,
Iar eu voi merge la moșie-afară
Să-mi văd acum pe dragul meu părinte,
Că-i stinsă de-al meu dor viața lui.
Iar tu, femeie, că te știu cuminte,
Să faci în toate-așa precum îți spui.
Pe soare răsărind, ori mai nainte,
Vui-va-ntreg orașul că făcui
Amara moarte-a prinților grămadă,
Deci mulți umplea-vor curțile să-i vadă.
Tu-n rîndul caselor de sus te suie
Și-acolo deci cu roabele șezînd,
Nici nu privi prin curte, ci te-ncuie,
Nici nu-ntreba pe nimeni, ca și cînd
Nimic n-ar fi!” A zis, zorind să-și puie
Pe umeri armele, și-apoi sculînd
Pe fiu și pe Evmeu și pe Filete,
Porunci s-apuce arme-n mîni le dete.
Ei repezi s-au supus și-l ascultară,
Și-n arme-apoi toți trei s-au învălit.
Deschiseră deci poarta și plecară
Și-n frunte Odiseu pășea grăbit.
Era pe cînd dă Ziua să răsară
Și-i alb spre Zori, ci-n noapte i-a-nvălit
Pe ei Atene ca sub o aripă
Și-așa-i scotea din tîrg pe deal în pripă.


←Cartea XXIII Odiseea de Homer
Cartea XXIV


… … … … … … … … … …
Cum zboară, țițăind în zbor, prin golul
Adîncii peșteri lilieci, la fel,
Cînd unul s-a desprins, căzînd din stolul
Cel mare-al lor, și toți cei prinși de el
Căzur-apoi, și mare-acum li-e zolul,
Așa și ele după Hermes cel
De-a pururi bun zburau acum mîhnite,
Urmîndu-i lui pe căi mucigăite.
… … … … … … … … … …
… … … … … … … … … …
Cu-Ahil steteau aceștia așadară,
Cînd iată că veni mîhnit spre ei
Atridele-Agamemnon, și-l urmară
Mîhniți de-asemeni și tăcuți acei
Ce-au fost uciși, murind o moarte-amară,
Prin rea purtarea jalnicei femei.
Deci lui acum, a toți mai înainte,
Așa-i vorbi Pelide-Ahil cuvinte:
Și trist au început să te bocească
Și toate cele nouă muze n cor
Schimbînd mereu a lor dumnezeiască
bocire-a gurii lor
Și nu puteai vro față omenească
S-o vezi atunci neplînsă printre noi,
Atît de jalnic plîns fără de fine
Stîrni duioasa muză-n noi, prin tine
„Atridule-Agamemnon, sus în lume
Ziceam mereu că tu printre eroi
Ești cel mai drag lui Zevs, căci ai și nume
Și ești și domn la Troia peste noi
Pe-atît de mulți viteji, plecați anume
Să fim striviți de sorți și de nevoi.
Dar iată că fu scris ca ție, tată,
Să-ți iasă-n drum de cea dintîie dată
Și trist au început să te bocească
Și toate cele nouă muze n cor
Schimbînd mereu a lor dumnezeiască
bocire-a gurii lor
Și nu puteai vro față omenească
S-o vezi atunci neplînsă printre noi,
Atît de jalnic plîns fără de fine
Stîrni duioasa muză-n noi, prin tine
… … … … … … … … … …
… … … … … … … … … …
… … … … … … … … … …
… … … … … … … … … …
… … … … … … … … … …
… … … … … … … … … …
Și trist au început să te bocească
Și toate cele nouă muze n cor
Schimbînd mereu a lor dumnezeiască
… … … … … . .bocire-a gurii lor
Și nu puteai vro față omenească
S-o vezi atunci neplînsă printre noi,
Atît de jalnic plîns fără de fine
Stîrni duioasa muză-n noi, prin tine
Zi zece-apoi, și alte șapte zile
Te-am plîns și zi și noapte nencetat,
Și vecinice-ale sfintei mări copile
Și noi aheii pe pămîntul lat.
Și-a optsprăzecea zi, mărete-Ahile,
Pe-al mării mal noi focului te-am dat,
Tăind în juru-ti sutele de vite
Și oi și boi cu coarnele-aurite.
Și-ardeai așa și-n miere și-n grăsime,
Și-avînd pe trup zeiasca ta manta,
Și-n jurul tău și-arcași și călărime
Și-n arme toți treceau prin fața ta,
Și-un vuiet fu, cum nu-l dorească nime!
Cînd focu-apoi cu-ncetul scăpăta
Și stins fu-n zorii zilei cei duioase,
Ți-am strîns cu pumnul galbenele oase
În vin curat și-n untdelemn, și puse
În ol cu două torți, de aur, dat
De maică-ta; iar Dionis, cum spuse,
I-l dete ei, că-i de Hefest lucrat.
Acolo zaci, cu oasele ce-avuse
Patroclu-al tău, dar neamestecat
Cu cel ce dup-a lui Patroclu moarte
Tu-ntîiul ți-l țineai și-n cinste foarte
Și-ntreag-apoi oștirea cea grecească
De-ahei pe-acelea oase din pămînt
Veneau cu mii de mii să-ngrămădească
Măreț și mare-un foarte nalt mormînt,
Pe largul Helespont ca să-l privească
Pe-un mal înalt departe-acei ce sînt
Pe mare-n larg, și-uimire să le fie
Și celor de-azi și celor ce-o să vie.
Deci mîndre arme, de la zei cerute,
A pus la mijloc maică-ta apoi
Spre-a fi răsplata luptei pe-ntrecute;
Și mulți se și-ncercară dintre noi,
Căci multe-n lume arme-au fost văzute
La moartea multor nentrecuți eroi
Cînd tari voinici se-ncing….
Dar însuți tu te-ai fi mirat în minte
Ce mîndre daruri pentru tine-a pus
Zeița Tetis care-ți fu părinte,
Căci foarte-ai fost iubit de cei de sus.
Deci numele ce-aveai și mai nainte,
El nici acum aici nu ți-e răpus
In lumea morții, și-o să-l ai, Ahile,
În veac de veac și-n nesfîrșite zile.
Dar mie, vai, de ce folos îmi este
Tot numele, că fui biruitor
Sfîrșind războiul cel cu-amară veste !
Căci Zevs mi-a scris la-ntorsul meu să mor
De mîna rea a jalnicei neveste !”
Așa-și spuneau ei gîndurile lor,
Cînd iată că sosi omorîtorul
Lui Arg, Ermia, și-l urmau cu zborul
… … … … … … … … … … . .
Și-Atrid s-a-ntors spre el de-ntîi și zise:
„Ce este,-Amfimedoane-al meu iubite.
Că voi ați străbătut, atîția juni,
În neagra noapte-a morții cei cumplite,
De-aceeași vîrstă toți, frumoși și buni,
Cum n-ai putea mai mîndre și-nflorite
Pe-ntreg pămîntul alte vieți s-aduni?
Poseidon, deci, v-a dat pieririi rele,
Stîrnind și valuri mari și vînturi grele,
Sau răi dușmani v-uciseră-ntr-o țară
Pe cînd răpeați cirezile de boi,
Iar ei sărind cu lănci își apărară
Nevestele și-orașul lor de voi?
Răspunde ce te-ntreb și spune-mi dară,
Căci noi Atrizii oaspeți amîndoi
În cas-am fost la bunul tău părinte.
Ori nu-l mai ții tu pe-Agamemnon minte
Și nici pe Menelau, cînd împreună
Ne-am dus să-nduplecăm pe-Ulis să ia
Și dînsul parte-n lupta cea nebună
Din cîmpul Troiei? Și cu trudă grea
Făcurăm drumul într-o-ntreagă lună
Pe-al mării larg și după ce de-abia
Putui îndupleca spre noi pe-Ulise.”
Și-oftînd Amfimedon atunci îi zise:
„Vai, țin aminte toate,-o rege mare,
De Zevs crescute-Atrid, în grija cui
Atîția greci și-au pus a lor scăpare!
Ascultă deci și limpede-o să-ți spui
De-a morții noastre-atît de rea-ntîmplare!
Ne-ucise Odiseu în casa lui,
Căci, neștiind de-i mort în lumea asta
Ori viu subt cer, noi îi pețeam nevasta,
Iar ea prin minte-un gînd viclean purtîndu-l
Și vrînd pierirea noastră, nici nu da
Sfîrșit acelui măritiș, nevrîndu-l,
Dar nici fără de vreri nu s-arăta,
Ci multe viclenii scornea cu gîndul.
Deci și-asta una că mereu ea sta
Țesînd cu-acel război ce-n casă-l puse,
Supțire-o pînză lungă și ne spuse:
«Voi, prinți ce mă pețiți! Mi-e mort iubitul
Bărbat al meu, dar vreau urzitul tort
Să nu mi-l pierd, deci nu grăbiți nuntitul.
Să țes de-ntîi un giulgi de pus pe mort,
Să-l am pentru Laerte preaslăvitul,
Să nu-mi aud dojeni că zace mort
Și n-are-un giulgiu așa precum se cere,
El, cel ce-a strîns nespus de mare-avere.»
Și-așa crezurăm toți ce ea ne spuse.
Țesea deci ziua-ntreagă-ntre femei,
Dar noaptea la făclii pe-ascuns aduse
Strica pînă-n sfîrșit urzeala ei.
Trei ani cu vorbele așa ne duse,
Viclean știind să-nduplece pe-ahei.
Dar cînd apoi din luni ce se urmară,
S-umplură ani și fu și-a patra vară.
Și trist au început să te bocească
…………………………………………………………………………………………..
Și-atunci știu eu ce demon râu aduse
Pe regele-Odiseu acasă viu,
În cîmp, la țară unde-o stîn-avuse.
Veni apoi la el și scumpu-i fiu
Din Pilos, de unde după știri se duse.
Ce-au pus la cale-apoi atîta știu,
Că moartea noastr-o puseră la cale.
Venir-apoi deci amîndoi în vale,
În marele oraș, dar nu-mpreună,
Ci-ntîi flăcăul, iar Ulise-apoi,
Și-n toate-asemeni unui cerșetor ce-adună
Cerșind pe drum și-n foarte mari nevoi,
Bătrîn și-n lips-a orice haină bună.
Purcarul deci așa-l băgă-ntre noi
Pe-Ulis, sărac ca unul ce se roagă,
Proptit în neputința lui pe-o ghioagă.
Deci nimeni nu putu-ntre noi să știe,
Nici cei mai vîrstnici, c-ar fi el, și nici
N-a dat vrun semn cum c-ar putea să fie.
Și-așa-l batjocuream ca pe calici
Cu vorbe tari și fără de-omenie.
Iar el răbdă-ntre-atîția tari voinici
Și-n spate-aruncături și-ocări la masă
Și foarte-a fost de rîs în propria casă.
Dar cînd în urmă Zevs din cer trimise
Și c ipa de blăstăm, atunci a dus
Cu fiul său și lănci cîte găsise
Și spăzi și tot în cula cea de sus,
Și-a culei ușă el cu drugi o-nchise.
Apoi, viclean, neveste-sei i-a spus
Să puie la-ncercat cu fierul prinții,
Iar ea să fie prețul biruinții.
Vai, tristă probă ce ne-a fost pierzare,
Căci ea a fost prilejul ca din ea
Să-nceap-apoi a sîngelui vărsare!
Deci noi probam, dar nimeni nu putea
Să-ntindă coarda arcului cel mare,
Căci multă-n braț puterea ne lipsea.
Cînd vru să ia și-Ulise arcu-n mînă,
Răcneam, certînd purcarul de la stînă
Să nu i-l dea, oricît de mult l-ar cere.
Deci singur Telemac porunc-a dat
Să-l dea; și-avîndu-l plinul de putere
Ulise-n mîni, prea lesne l-a-ncordat,
Trecînd și-un fier prin toate-acele fiere.
Apoi, sărind pe prag, el a vărsat
Săgețile din tolbă la picioare
Și-n jur zburînd priviri îngrozitoare.
Și dînd în Antinou cătă să vadă
Tot drept în fața-i săgetînd mereu.
Așa pierirăm deci, o preaslăvite
Stăpîne-Atrid. Și-n marele palat
Zac trupurile noastre nengrijite
De-a valma, vai, căci încă n-au aflat
De noi prin case rudele iubite
Cari triști să spele sîngele-nchegat
Pe răni, și-n pat cu giulgi să ne-nfășoare,
Căci asta-i cinstea orișicui cînd moare!”
Răspunse-Atride-atunci: „Ferice ție,
Născute din Laert, Ulise tu!
Oh, cum ți-ai cîștigat prin bărbăție
Pe-a ta nevastă ce răpită-ți fu!
Iar prea-nțeleapta-n toate-a ta soție
Ce bune minți în gîndul ei avu
Și cum ținu icoană-n gînd curată
Pe-al său bărbat cel drag al ei de fată!
De-aceea-n lume-a pururi n-o să tacă
Slăvindu-i bunii multa cinste-a ei,
Și-un dulce-al Penelopei au să facă
Frumos un cîntec fericiții zei,
Să-l știe toți și-ntregii lumi să-i placă!
Dar nu ca fapta jalnicei femei,
A fetei lui Tindar cea-ngrozitoare,
Ce-și puse-n gînd pe soț să și-l omoare.
Și slugi și toți pe care-n larga vie
Năimiți el îi avea cu el în rînd.
Și-avea și pe-o bătrînă, ca să-i fie
De paz-aici și grija lui purtînd,
Căci sta bătrîn și singur ca-n pustie
Și nu mai scobora-n oraș nicicînd.
Acolo deci s-opri acum Ulise
Și fiului și slugilor le zise:
„Intrați voi deci în bine ridicata
Clădire-acum, și-un porc, pe cel mai greu,
Tăiați-mi-l, să aflu prînzul gata.
Iar eu mă duc să cerc pe tatăl meu,
Să văd de mă cunoaște încă tata
Văzîndu-mă, și știe că sînt eu,
Ori nu mă mai cunoaște-acum, sărmanul,
Căci multe roți de-atunci făcut-a anul.”
Le-a zis și-apoi le-a dat să-i ducă-n casă
Vestitele lui arme de război.
Deci ei intrînd se pregăteau de masă.
Iar regele-Odiseu se duse-apoi
Să caute pe Laert prin via grasă.
Dar nu găsi sub bolțile de foi
Pe Doliu, sau pe vrunul dintre fiii
Acestuia, și nici pe-alt om al viii.
…………………………………………………………………………………
Ești zdrențe tot și colb pe tine zace.
Și-urît bătrîn în nengrijirea ta!
Dar negreșit nu lenea ta ți-l face
Pe-al tău stăpîn cu tine-a se purta
Așa de rău, ca-n zdrențe să te-mbrace!
Măreț și-ales cum ești, n-ai arăta
Să fii un rob din care n-ai ce-alege,
Ci mai întîi tu pari c-ai fi vrun rege!
Dar pari a fi vrun om ce se deprinde
Că după ce se scaldă-n baia lui,
Ia prînzu-ncet și moale-n pat se-ntinde,
C-așa-s moșnegii toți. Dar tu să-mi spui,
Că stau pe loc și-uimire mă cuprinde.
Al cui e ăst pămînt? Tu sluga cui?
Și spune-mi drept să știu și-aceasta dară:
E Itaca, sau nu-i, această țară?
Precum mi-a spus pe cale mai nainte,
Venind la deal, un om care-mi păru
Din tot ce-a spus că nu-i cu-ntreaga minte,
Căci foarte-nchis vorbea și nici nu vru
Să-mi spuie ce-ntrebam cu rugăminte
De-un oaspe-al meu de-aici, de-l știe-ori nu,
Și dacă-i viu și-n pace-urmîndu-și sorții,
Ori dus e bietu-n trista noapte-a morții.
Că iată vreu să-ți spui și-ascultă bine.
În țara mea eu ospătai pribeag
Odată pe-un străin venit la mine.
Din cîți străini trecur-al nostru prag,
Și mulți văzui, din multe țări străine,
Nu-mi fu nici unul decît el mai drag.
Și-așa se lăuda
Că-n Itaca-i e neamul lui și locul.
Și fiul lui Arcesiu-i este tată,
Laerte, el spunea. Pe-acesta dar
Primindu-l bine-n casa mea bogată
Cu multe cîte-aveam, i-am dat ca dar
Al dulcei prietenii, atunci legată,
Frumoase lucruri, ca de-un oaspe rar.
Talanți de aur
………………………………………………
Și-un mîndru ol de-argint cu flori scobite;
De șase-ori cîte două velinți moi
Și tot pe-atîtea mîndru-mpurpurite
Tunici i-am dat și și mantale-apoi
Pe cîte și tunici; și preavestite
Lucrări știind la ac și la război,
Frumoase patru fete
De el alese cum îi vruse placul.”
Plîngînd i-a zis Laert cu-oftare-amară:
„În țara care-o-ntrebi, într-însa ești;
Dar răi și-obraznici locuiesc în țară.
Iar cîte bune-ai vrut să-i dăruiești
Acelui om, păcat că i se dară!
Că dac-ar fi el viu, ca să-l găsești
Stăpîn în țara Itacei, străine,
Cinstit te-ar fi primit cu drag pe tine.
Și multe daruri ți-ar fi dat răsplată,
C-așa-i frumos să-ntorci un bun făcut.
Dar spune-mi tu cu vorb-adevărată,
Cîți ani vor fi de cînd l-ai petrecut
Pe bietul tău și-al meu — de-a fost vrodată
Și-al meu, sărmanul, unul meu născut!
Și spune-mi și-asta drept și nu-mi ascunde
Să știu și eu, tu cine ești? De unde?
Și cine-ai tăi părinți, și-orașul care?
Și unde-ați tras odgonul navei cei
Cu iute zbor de te-a adus pe mare
Cu soții dragi cei mult iubiți de zei?
Ori poate c-ai sosit cu vro-ntîmplare
Pe-o nav-a altor oameni buni, iar ei
Te-au scos pe mal și merseră nainte?”
Răspunse deci Ulis și-a zis cuvinte:
„Voi spune deci cu vorb-adevărată.
Eu sînt din Alibant, și am vestit
Palat al meu, iar Afidant mi-e tată
Și numele ce-l port e Heperit.
Un zeu mă rătăci de-această dată
Departe de Sicania și-am venit
Nevrînd pe-aici. Și-am nava-n sinul mării,
Departe de-acest loc, pe-un mal al țării.
Iar cît pentru-Odiseu, acum e anul
Al cincilea de cînd din țara mea
Pleca pe mare-n drumul său, sărmanul.
Dar bune paseri la plecare-avea,
La dreapta lui, și părăsi limanul
Voios de semn și deci nădăjduia
C-avem să ne-ntîlnim în gazd-adese
Și daruri să ne dăm cu drag și-alese!”
A zis. Și-un negru nor pe-al său părinte
De jale-l năvăli, și deci luînd
Cu palmele de jos nisip fierbinte,
Turna pe albu-i cap și-ofta gemînd.
Iar bietul Odiseu îi sta nainte,
Și inima-i s-amesteca-n curînd,
Și-atunci pe nări, privind pe bietu-i tată,
Fuior de plîns îl năpădi deodată.
Sărit-a deci și l-a cuprins în brată
Și mult l-a sărutat și-a zis: „Sînt eu,
Și iată-ți-l sosit aici, în viață,
Acel de care-ntrebi, că-s Odiseu!
Dar șterge-acum de plîns topita față
Și nu te văita și-acum mereu,
Căci am să-ți spui o foarte mare veste,
Și grabă deci, și mare grabă-mi este:
Ucisei, tată, prinții prin palatul
Cel larg al nostru și grăbit eu fui
Să bat cu moarte-ocara și păcatul!”
Răspuns Laerte-așa-i răspunse lui:
„De-mi ești tu cel sosit aici, băiatul,
Și tu-mi ești Odiseu, atunci să-mi spui
Spre-a mea credință semn ori știri ascunse!”
Răspuns deci Odiseu așa-i răspunse:
„Deci rana asta vezi-o-ntîi, cumplitul
Al dintelui cel alb un semn rămas
De cînd în munte mă răni-ntîlnitul
Mistreț, cînd tu și maică-mea-ntr-un glas
Ați vrut să mă trimeteți la iubitul
Al maicii mele tată, pe Parnas,
Să-mi iau de-acolo darurile mele
Ce-a spus că-mi dă, de-oi merge după ele.
Dar haid să-ți spui toți pomii-acei ce mie
Prin larga ta livadă mi-i păstrai,
Cînd eu, copil și plin de bucurie
Ceream ici-colo pomișori să-mi dai,
Umblînd pe urma ta prin larga vie
De cîte ori printr-însa te plimbai,
Și-așa-mi numeai pe rînd cu dulce vrere
Pe cîți eu să mi-i țin de-a mea avere.
Deci zece perii, patruzeci măslinii
Și zece-au fost prin vie merii mei.
Haraci de viță-n marginea grădinii
Cincizeci ai spus că-mi dai, și toți de-acei
Cari dau la vreme mîndrii lor și plinii
La boabă struguri dulci, cînd pentru ei
Cu bună vrere Zevs o toamnă face
Cu soare cald și blînd să-i coacă-n pace.”
…………………………………………………………………………..
………………………………………………………………………………
…………………………………………………………………………………
………………………………………………………………………………
………………………………………………………………………………..
Iar lui îi zise Odiseu cuvinte:
„Să nu te temi de asta! Nici să n-ai
Vro grijă, tată, de vrun rău în minte!
Dar haide-acum spre casa unde stai.
Căci tocmai detei vorba mai nainte
Să fac-un prînz ai noștri, și mînai
Pe fiul meu și-Evmeu și pe Filete,
Să aflu,-am zis, fripturile tăiete.”
Așa vorbeau și-au mers apoi spre casă.
Găsiră deci pe-aceia trei frigînd
Acolo-n curte multă carne grasă
Și vin cu apă-n ol amestecînd.
Ci-ntr-ăst răstimp bătrîna cea rămasă
De pază lui Laert spăla-n curînd
Pe-acesta, deci, frumos și-l unse-ndată
Și-i dete-apoi și-o mantie curată.
Atene-apoi venind prefăcătoare
Făcu să pară om mai timpuriu
În trupu-ntreg păstorul de popoare
Și mult mai plin și și-n mișcări mai viu.
Și-așa ieși măreț din scăldătoare.
Deci foarte se mira iubitu-i fiu
Văzînd schimbat așa pe-al său părinte,
Părînd un zeu din cer, și-a zis cuvinte:
„O, negreșit un zeu te face, tată,
Să pari măreț și-n tinere puteri!”
Laert atunci cu vorba-nflăcărată:
„Ah, cum nu dete Zevs și-Atena ieri
Și-așa cum fui pe cînd băteam odată
Nericul din Epir, cel plin de-averi,
Ducînd pe-ai noștri-n luptă de năvală,
Alături să-ți fi stat acolo-n sală
Cu arme-n mîni, izbind în îndrăzneții
Acei de prinți mișei și să te-ajut;
A multor le-aș fi stins suflarea vieții,
Iar inima din tine-ar fi crescut”
Așa vorbeau ei doi, pe cînd băieții
Cei trei frigînd fripturile-au făcut
Un prînz bogat, și-ntrînd cu toții-n casă,
Ședeau pe bănci și jelțuri moi la masă.
Ei tocmai se găteau cu-ntinsă mînă
Să ia mîncări, cînd iată-l că răpus
De munca lui, intra și Doliu-n stînă,
Și-ai săi cei șase fii, căci s-a fost dus
În drumul lor prea vrednica bătrînă,
Acea care-i crescuse, și le-a spus.
Văzîndu-l deci, în minte-l cunoscură
Și-au stat pe prag c-uimire-n ochi și-n gură.
Dar blînd-avînd și vorba și privirea
Le-a zis cu dulce-ntîmpin Odiseu:
„Hai, moșule, și las-acum mirarea,
Și șezi colea că foarte-am fost și eu
Și toți flămînzi, și n-am atins mîncarea
Și-am stat așa că v-așteptam mereu!”
A zis și Doliu-atunci cu brațe-ntinse
Năval-a dat și-n brațe și-l cuprinse
Și mîna-n mîni luînd-o s-o sărute,
El mult i-o săruta și-a zis apoi:
„Acum, cînd tu, dorit cu mult durute
A noastre vreri, venit-ai înapoi
Cînd orișice nădejdi au fost pierdute,
Să fii binevenit aci-ntre noi!
Iar zeii-ți dea tot binele sub soare!
Dar știe-ori nu și Penelope oare
Că ești sosit, ori să grăbim solie?”
Răspunse Odiseu: „Ce grabă pui
Să faci aceasta? N-ai de ce, că știe!”
Și-apoi șezu din nou la locul lui.
Deci și-ai lui Doliu fii, cu veselie,
Pe mîni îl sărutau
Aceștia deci steteau ca să prînzească,
Iar zvonul merse-n grabă vestitor
Prin tot orașul larg să povestească
De-a prinților ursită și de-omor
Și-aici scoteau și-aici cu plînset mare
Vrun mort din curți, cu glas tînguitor,
Gătind pe-al său tot insul de-ngropare;
Iar cîți erau străini, dintr-alt popor,
Pe-aceștia-i trimiteau pe fiecare
Cu iuți corăbii-acasă-n țara lor.
În urmă toți veniră să s-adune
Să vad-obștescul sfat ce sfat va spune.
Deci după ce s-au strîns, sosind pe cale,
Sculîndu-se-ntre Evpit le-a zis,
Căci foarte-l biruia cumplita jale
De fiu-i Antinou, de cel ucis
El cel dintîi la masa largii sale,
Și-amar plîngînd vorbit-a de Ulis:
„Ast om, acum, voi frați, în două rînduri
Asupră-ne-a lucrat cu-amare gînduri!
A dus cu el în nave plutitoare
Pe cei mai buni războinici dintre noi,
Și-apoi pierdu și nave și popoare
Pe-al mării larg, iar cînd veni napoi
N-avu alt gînd mai bun decît s-omoare
Pe-ai Itacei pe cei dintîi eroi.
Să mergem dar, să nu-i dăm vreme lungă,
Ca nu cumva fugind de-aici s-ajungă
La sfînta Elis ce-o domnesc epeii
Și-n largul Pil, în locul nisipos!
Căci dacă nu, de-a pururi între-aheii
Din jur vom fi cu ochi plecați în jos!
Cînd ști-vor toți din zvon c-am fost mișeii
Ce-am stat fricoși în fața unui scos
Din minți, nerăzbunînd cum fac bărbații
Pe-ai noștri fii și rudele și frații!
Eu unul nici n-aș vrea, tu Zevs părinte
……………………………………………………………..
………………………………………………………………
…………………………………………………………….
………………………………………………………………….
…………………………………………………………………
Și Femiu cel ce le cînta pe liră
Și crainicul Medon, de la palat,
Acum cînd ei, trudiți, de-ajuns durmiră
Și-așa venind, la mijloc ei au stat,
Și toți aheii-n jurul lor s-uimiră.
Vorbi deci crainicu-n obștescul sfat:
„Fruntași ahei! Să-mi ascultați cuvîntul!
Așa să știți, că nu nevrînd Preasfîntul
Și-alți zei din cer, amar sfîrșit le dete
Acestor prinți Ulise! Căci văzui
Pe-un zeu din cer lîng-Odiseu cum stete
Și-avea ca Mentor sfîntul chip al lui.
Iar zeul alerga să i s-arete
Acum în față, și cu mare hui,
Și-acum intra-ntre prinți să-i întărite,
Iar ei cădeau, gemînd urlări urîte!”
A zis, și alb i-a prins pe toți fiorul.
Vorbi deci și-Aliters, bătrînul cel
Ce sîngur el vedea și viitorul
Și cele ce-au trecut, și-a zis astfel:
„Acum, fruntași, asculte-ntreg poporul
Ce vreau să spui, căci vina e la el!
Și numai pentru-a voastră răutate,
Cu-atîta rău
Căci nici n-ați vrut să m-ascultați pe mine
Și nici pe Mentor cel cu bunul gînd,
S-opriți să facă fapte de rușine
Ai voștri fii
Și mare lucru-au făptuit, vezi bine,
Mîncînd averea și nerușinînd
Nevasta unui rege de-omenie,
Zicînd de el că n-are să mai vie!
Și-acum eu zic așa să se-mplinească
Și-un sfat vă dau și ascultați ce spui:
Să nu mai mergem, ca să nu-și găsească
Tot insul răul cel ce încă nu-i!”
A zis și-atunci s-a-ntins dumnezeiască
De guri o larmă, căci la vorba lui
Mai mulți de jumătate-au zis: „Așa e!”
Iar ceialalți, strigînd, cereau bătaie
Și n-au voit s-asculte de-Aliterse,
Și toți în stol pe-Evpite l-au urmat.
La arme deci această gloată merse,
Luînd arama cei ce i s-a dat
Luciri ce-orbesc dintr-însa să reverse,
Și-n cîmp ei lîng-oraș s-au adunat.
Apoi s-a pus în fruntea lor Evpite,
Bătrînul cel cu minți nesocotite,
Căci el credea că tot o să-și răzbune
Cumplita moarte-a fiului ucis,
Dar plat-avu lucrării lui nebune
Căci nici să se răzbune nu-i fu scris,
Nici viu să vadă soarele ce-apune!
Atene-atunci lui Zevs vorbind, i-a zis:
„Părinte Zevs Croniu, al cărui nume
E singur spaim-oricărui om din lume,
Să-mi spui acum ce gînduri porți prin minte
Și-n sfatul tău adînc ce plan urzești?
Război amar și sîngiuiri înainte,
Ori dulce pace tu-ntre părți dorești?”
Răspunse Zevs Atenei deci cuvinte:
„Copila mea! De ce mă ispitești
Și-ntrebi și-mi cauți sfatul, cercetîndu-l?
Dar n-ai avut chiar tu și-ntr-una gîndul
Să lași pe Odiseu să se răzbune
Pe prinții-aceia, negreșit și greu?
Deci fă așa cum vrei. Dar îți voi spune
Ce-mi pare-a fi mai drept, cum judec eu.
Fiindcă plata faptei lor nebune
Le-o dete-acum prin moarte Odiseu,
Ei pace-acum prin jurămînt să lege,
Avîndu-l pe-Odiseu de-a pururi rege.
Iar noi să ștergem orișice-amintire
Din orice minte de-acest mare-omor
De fii și frați, ca-n pace și iubire
Să
A zis. Și-Atene foarte cu grăbire,
Căci și nainte-avuse-același dor
De-a face-așa cum Zevs avuse gîndul,
Porni de sus, Olimpul sfînt lăsîndu-l.
Aceia deci, mîncînd acum în casă,
Erau sătui, cînd astfel începu
Să zică Odiseu: „Acum să iasă
Vrun om să vadă: vin dușmanii-ori nu?”
A zis, și atunci sări de lîngă masă
Un fiu de-ai lui Doliu, și-abia ce fu
Pe prag, a stat, că-i și zări pe cale
Și-așa i-a fost cuvîntul grabei sale:
„Curînd la arme, că-s pe coasta văii!”
Sculîndu-se deci fiecare ins,
Luară-n grabă arme-ale bătăii
Cei patru cu-Odiseu, și s-au încins
Cei șase, ai lui Doliu toți, flăcăii.
Și chiar Laert și Doliu arme-au prins,
Deși cărunți și-ai armei nedestoinici,
Acolea de nevoie-acum războinici.
Deci după ce cu toții-și îmbrăcară
Arama cea cu foarte tare glas,
Ieșit-a-ntîiul Odiseu, și-urmară
Toți unsprăzece cu-ndrăzneală-n pas.
Veni Atene grabnic așadară
Ivită lîngă ei, și-n trup și-n glas
La fel cu Mentor, și cu lance-n mînă.
Văzînd deci Odiseu pe mîndra zînă,
Simți nespus de multă-mbărbătare
Și-a zis, întors spre dulcele-i flăcău:
„Tu intri-n lupta cea dintîi în care
S-alege cel viteaz de cel ce-i rău.
Te poartă deci, ca nu prin rea purtare
Să faci de-ocară-ntregul neam al tău!
Că și-n puteri și-n fapte mari cu nume,
Vestit a fost de cînd e lumea lume!”
Răspunse Telemac, mustrîndu-și tata:
„De ce-mi vorbești astfel? Așa cum vrei,
Vedea-mi-vei tu-n curînd nesăturata
Voinț-a mea ca să cinstesc pe-ai mei!”
A zis, și-atunci Laert spre cer strigat-a:
„Ce zi-i aceasta pentru mine,-oh, zei!
Ferice om, să-mi văd cum, buni cu totul,
Se-ntrec la bine fiu-mi cu nepotul!”
Și iat-apoi cu vorbe-adînc vorbite
Atene-atunci și lui i s-a ivit:
„Laerte-al meu, tu cel mai mult iubite
Din toți iubiții cei ce m-au iubit,
Te roag-acum și Fetei cei cumplite
Și tatălui său Zevs, și-apoi grăbit
Dă-i suliții aieptul și-o repede!”
A zis. Și-Atene mari puteri îi dede
………………………………………………………………………………
………………………………………………………………………………..
…………………………………………………………………………………
………………………………………………………………………………
Deci el bufni căzînd, și troncăniră
Cu mare zgomot armele pe el.
Atunci, pe cei din frunte năvăliră
Și-Ulis și Telemac, și-a fost măcel,
Căci foarte-amar cu spăzile loviră
Și-amar cu lăncile, și poate-astfel
Pe toți acum i-ar fi făcut grămadă,
Ca-n veci nici unul zi să nu mai vadă.
Dar mîndra fat-a tatălui Cronide
Opri atunci pe luptători, strigînd
Cu glasu-acel ce orice minți deschide:
„Fruntași ai țării, voi! N-aveți de gînd
Să puneți frîu mîniei ce ucide?
În lături toți și opriți-vă-n curînd!”
Așa le-a zis Atene-ntărîtată
Și-o groaz-atunci pe toți i-a prins deodată.
Și spăzi și suliți le zburau din mînă,
Căzînd departe pe pămînt din zbor,
Cînd groaznic a zbierat cumplita zînă.
Fugea spre-oraș deci tot acest popor,
Cum fug pe cari a morții spaimă-i mînă,
Dorind să-și scape dulce viața lor.
Dar groaznic și-Odiseu striga din urmă,
Gonind în vale-nspăimîntata turmă,
Ca și-un vultur ce-n zbor străbate norul.
Atunci, din cer, un fulger luminos
Trimise Zevs de nori adunătorul
Și-n fața fetei sale-acolo jos
Căzu cumplit atotspăimîntătorul.
Văzu atunci că Zevs e mînios
Și zise-Atene-atunci cu glasul tare:
„Vestitule-Odiseu și rege mare!
Te-oprește-acum și curmă nebunia
Amarului război! Ca Zevs de sus
Să nu-și ațîțe-asupra ta mînia.”
A zis, iar el cu drag i s-a supus.
Iar ea ce-aprinde-n lume vitejia
O pace-ntre popor și el a pus,
Atene deci, schimbîndu-i sorții pasul,
Și-avînd ca Mentor chipul său și glasul.


Despre această ediție electronică

Această carte electronică provine de la biblioteca digitală Wikisource.[1]. Această bibliotecă digitală multilingvă este construită de voluntari cu scopul de a pune la dispoziție o colecție de publicații de orice fel: romane, poeme, reviste, scrisori...
Distribuim cărțile noastre pe gratis, începând cu lucrări care nu sunt protejate de drepturi de autor sau sunt publicate sub o licență liberă. Sunteți liber să folosiți cărțile noastre electronice pentru orice scop (inclusiv exploatare comericală), sub termenii Creative Commons Attribution-ShareAlike 3.0 Unported[2] sau, dacă doriți termenii GNU FDL[3].
Wikisource este în căutare constantă de noi membri. În timpul realizării acestei cărți, este posibil să fi făcut greșeli. Le puteți raporta la această pagină[4].
Următorii utilizatori au contribuit la această carte:
Bogdan
Paler7
Gdaniel111


* * *

↑ http://ro.wikisource.org
↑ http://www.creativecommons.org/licenses/by-sa/3.0
↑ http://www.gnu.org/copyleft/fdl.html
↑ http://ro.wikisource.org/wiki/Wikisource:Scriptoriu


